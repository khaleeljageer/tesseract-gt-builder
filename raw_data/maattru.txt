1785இல் ஆங்கிலத்தில் வெளியான ‘மெட்ராஸ் கூரியர்’ முதன் முதலில் தமிழ்நாட்டில் (அப்போது மதராஸ் மாகாணம்) வந்த பத்திரிகை. அதை வெளியிட்ட ரிச்சர்ட் ஜான்சன் என்பவர் அரசாங்க சார்புப் பத்திரிகையாகவே நடத்தினார். 1795இல் ‘மெட்ராஸ் கெஜட்’, ‘இந்தியன் ஹெரால்டு’ என்ற இதழ்களை வில்லியம்ஸ் என்பவர் தொடங்கினார். தமிழிலேயே வந்த முதல் பத்திரிகை 1802ஆம் ஆண்டு சிலோன் (இலங்கை) நாட்டிலிருந்து வெளியான ‘சிலோன் கெஜெட்’ என்று “தமிழக நாளிதழ்களின் வரலாறு” என்ற கட்டுரையில் என். கார்த்திக் தெரிவிக்கிறார். ‘தமிழ் ஹிஸ்டாரிக்கல்’ இணையத்தளத்தில் வந்துள்ள அந்தக் கட்டுரை அரிய தகவல்களைத் தருகிறது. தமிழில் திருநெல்வேலியிலிருந்து ‘தம்பிரான் வாணி’(1831) என்ற கிறிஸ்துவ மிஷனரி பத்திரிகை வந்தது. 1840களில், திருச்சியிலிருந்து இந்து சமயம் சார்ந்த தத்துவப் பரப்பலுக்காக ‘அகிலாண்ட சபை தீபிகை’ என்ற ஒரு பத்திரிகை வந்தது. 1850களில் தமிழறிஞரும் பாதிரியாருமான ஜி.யு. போப் ‘தென் நாடன்’ என்ற பத்திரிகையைத் தொடங்கினார் என்று ஏற்கெனவே பார்த்தோம். இவற்றுக்கு முன்பாக 1831இல் மதராஸ் கிறிஸ்துவ சங்கம் ‘தமிழ் பத்திரிகை’ என்ற பெயரிலேயே மாத இதழ் ஒன்றைத் தொடங்கியது. சென்னையில் துவங்கப்பட்ட முதல் தமிழிதழ் இதுதான். 1833இல் ‘ராஜவிருத்தி போதினி’ என்ற பத்திரிகையும் கிறிஸ்துவ சபையினரால் வெளியிடப்பட்டது. 1836இல் ‘தி ஸ்பெக்டேட்டர்’ என்ற ஆங்கில ஏடு, ஜே. ஆக்டர்லோனி என்பவரால் துவங்கப்பட்டது. 1840இல் நாகர்கோவிலிலிருந்து வந்த ‘சுவிசேஷ பிரபாவ விளக்கம்’, 1841இல் தில்லியிலிருந்து வந்த ‘ஜனசினேகன்’ ஆகியவையும் தமிழ் இதழியலின் தொடக்கப் படிகளாக அமைந்தன. 1844இல் கஜூலு லட்சுமணராசு செட்டி என்பவர், இந்து சமயக் கருத்துகளுக்காக ‘கிரசென்ட்’ என்ற பத்திரிகையை வெளியிட்டார். 1849இல் திருநெல்வேலியிலிருந்து ‘நற்போதம்’, 1855இல் சென்னையிலிருந்து ‘தினவர்த்தமானி’ ஆகிய தமிழ் ஏடுகள் வரத் துவங்கின. 1866இல் சென்னையிலிருந்து வந்த ‘கலாவர்த்தினி’ என்ற ஆங்கில மாத இதழ், இந்து சமயச் சார்புடன் வந்தது. பிரிட்டிஷ் அரசின் வைஸ்ராய், அதிகாரிகள், உச்சநீதிமன்ற நீதிபதி ஆகியோரைத் தாக்கியும் அதில் எழுதப்பட்டது. சென்னையில் ஜி. சுப்பிரமணிய ஐயர், டி.ஏ. நடராஜ ஐயர், பி.வி. ரங்காச்சாரியார், பி.ஆர். ராமசாமி ஐயங்கார், எம். வீரராகவாச்சாரி, எஸ். கஸ்தூரிரங்க ஐயங்கார் ஆகிய நண்பர்கள் சேர்ந்து 1878இல் ‘தி ஹிண்டு’ ஆங்கில வார இதழைத் தொடங்கினார்கள், விடுதலை இயக்கச் செய்திகளைத் தாங்கிய அந்த இதழ் 1899இல் நாளேடாக மாறியது. இன்றளவும் அது வந்துகொண்டிருப்பதைச் சென்ற கட்டுரையில் பார்த்தோம். 2013இல் இக்குழுமத்தின் தமிழ் நாளேடாக ‘இந்து தமிழ் திசை’ தொடங்கப்பட்டது. தமிழ் மக்களிடையே விடுதலை இயக்கத்திற்கான ஆதரவைத் திரட்டுவதற்குத் தமிழில் பத்திரிகை தேவைப்பட்ட நிலையில், இவர்களில் ஒருவரான ஜி. சுப்பிரமணிய ஐயர் 1882இல் ‘சுதேசமித்திரன்’ வார இதழைத் தொடங்கினார். 1889ஆம் ஆண்டிலேயே நாளிதழாக மாற்றப்பட்ட அந்த ஏடு 1985 வரையில் வந்துகொண்டிருந்தது. அந்த ‘சுதேசமித்திரன்’ பத்திரிகையில் 1904இல் ஒரு துணையாசிரியராகச் சேர்ந்தவர் நம்ம முண்டாசுக் கவி. அடுத்த இரண்டாவது ஆண்டிலேயே ‘இந்தியா’ என்ற பத்திரிகையின் ஆசிரியராகப் பொறுப்பேற்றார். மண்டயம் திருமலாச்சாரியார், முரப்பாக்கம் சீனிவாச ஐயங்கார் ஆகியோர் அந்த வார இதழை பாரதிக்காகவே தொடங்கினார்களாம். அரசியல் கட்டுரைகளைக் கூர்மையாக எழுதிய பாரதியார், அரசியல் நையாண்டிச் சித்திரங்களையும் (கார்ட்டூன்) தானே வரைந்தார். ஆங்கிலப் பத்திரிகைகளில் வந்தவற்றைக் கவனித்த ரசனையோடு தமிழில் முதன் முறையாக கார்ட்டூன் வெளியிட்ட பெருமையையும், இந்திய ஏடுகளில் கார்ட்டூனை அறிமுகப்படுத்திய முன்னோடிகளில் ஒருவர் என்ற அடையாளத்தையும் அவர் பெற்றார். துணிச்சலான அரசியல் எழுத்துகளுக்காக பிரிட்டிஷ் அரசால் வேட்டையாடப்பட்டவர், பிரெஞ்சு அரசின் கீழ் இருந்த புதுச்சேரிக்குத் தப்பிச் சென்று, அங்கிருந்தபடியே பத்திரிகையை 1910 வரையில் நடத்தினார். ‘விஜயா’ என்ற பத்திரிகையையும் அவர் நடத்தினார். சமூக சீர்திருத்தச் சிந்தனையாளரும் கல்வியாளரும் சித்த மருத்துவருமான அயோத்திதாசர், 1909ஆம் ஆண்டில் தொடங்கிய பத்திரிகை ‘ஒரு பைசாத் தமிழன்’. ஒடுக்கப்பட்ட மக்களுக்காகப் போராடியவரான அவரது அந்த வார ஏடு, தமிழ் இதழியல் தடத்திலும், சமூக சீர்திருத்த இயக்க வரலாற்றிலும் ஒரு மைல்கல்லாக அடையாளம் பெற்றது. இந்தியாவின் தன்னாட்சி இயக்கத்தைத் தொடங்கியவரான அன்னி பெசன்ட் 1914 இல் சென்னையிலிருந்து ‘நியூ இந்தியா’ என்ற நாளேட்டையும், ‘காமன்வீல்’ என்ற வார இதழையும் தொடங்கினார். இரண்டும் ஆங்கிலப் பத்திரிகைகள்தான். 1917இல் திரு.வி.க. தமிழில் ‘தேசபக்தன்’ நாளேட்டைத் தொடங்கினார். அது அரசியல் எழுச்சிச் சிந்தனைகளைப் பரப்பியதோடு, ஆங்கில உரைநடையில் இருந்த காற்புள்ளி, அரைப்புள்ளி உள்ளிட்ட நிறுத்தற்குறிகளைத் தமிழுக்குக் கொண்டுவந்தது. அத்துடன், இதழியலுக்கேற்ற சிறு சிறு வாக்கியங்கள், வாசிப்பதற்கு எளிய மொழிநடை ஆகியவற்றையும் அறிமுகப்படுத்தியது. தமிழ் இதழியலுக்கு மட்டுமல்ல, தமிழ் எழுத்துலகிற்கும் ஒரு சிறப்பான சேவையாக அமைந்த அந்த முயற்சி பற்றிய நன்றிக்குரிய தகவலை ‘தமிழ் ஹிஸ்டாரிக்கல்’ தெரிவிவிக்கிறது. இன்றும் வருகிற ‘தினமணி’ நாளேட்டை 1934இல் மூத்த பத்திரிகையாளர் எஸ். சதானந்த் தொடங்கினார். மும்பையில் ‘ஃப்ரீ பிரஸ் ஜர்னல்’ பத்திரிகையை நடத்தியவரும், ‘இந்தியன் எக்ஸ்பிரஸ்’ நிறுவனத்தை வாங்கி நடத்தி வந்தவருமான அவர், பாரதி நினைவுநாளான செப்டம்பர் 11 அன்று இந்தத் தமிழ்ப் பத்திரிகையைத் தொடங்கினார். அதன் முதல் ஆசிரியர் விடுதலைப் போராட்ட வீரரும் பத்திரிகையாளருமான டி.எஸ். சொக்கலிங்கம். எழுத்துக்கூட்டி வாசிக்கத் தெரிந்தவர்களைப் பத்திரிகை படிப்பவர்களாகவும் வளர்த்தது ‘தினத்தந்தி’. எளிய, சுவையான மொழிநடை, கருத்துப்படங்கள், நறுக்கான வாக்கியங்கள், அளவான பத்திகள், வட்டாரச் செய்திகள், கவர்ச்சிகரமான தலைப்புகள் என்ற விதிகளை வகுத்துக்கொண்டு 1942இல் அதைத் தொடங்கியவர் சி.பா. ஆதித்தனார். 1951இல் அவர் அன்றன்று முற்பகல் நடந்தவற்றைப் பிற்பகலில் தெரிந்துகொள்ள விரும்புவோருக்காகத் தொடங்கியது ‘மாலை முரசு’. 1942இல் அண்ணா ‘திராவிட நாடு’ என்ற வார இதழைத் தொடங்கினார். 1949இல் திராவிட முன்னேற்றக் கழகம் உருவான பிறகு, அக்கட்சியின் பத்திரிகையாக 1953இல் ‘நம்நாடு’ என்ற நாளேட்டைத் தொடங்கினார். 1972 வரையில் அது வந்துகொண்டிருந்தது. தனக்கே உரிய தமிழறிவு, கொள்கையைக் கூர்மையாக வெளிப்படுத்தும் திறன் ஆகியவற்றைப் பெற்றிருந்த கருணாநிதி 1942இல் ஒரு கையெழுத்துப் பத்திரிகையாகத் தொடங்கியது ‘முரசொலி’. அவர் அரசியல் களத்தில் மும்முரமாகச் செயல்படத் தொடங்கிய நிலையில் அதன் ஆசிரியர் பொறுப்பேற்றவர், திராவிடக் கருத்தியல்களைப் பரப்புவதில் முன்னணிப் பங்களித்தவரான மாறன். முரசொலி மாறன் என்றே அவர் அடையாளம் பெற்றார். தமிழக அரசியல் கட்சிகள் நடத்தும் ஏடுகளில் ‘முரசொலி’ அமைப்பு தொடர்பான செய்திகள், அறிக்கைகளுடன், சமூகநீதி, மொழி உரிமை, மாநில சுயாட்சி, மதநல்லிணக்கம் தொடர்பான கட்டுரைகளையும் தாங்கி வந்துகொண்டிருக்கிறது. திரைப்பட நடிகரும், திமுக–வை நோக்கி மக்கள் கவனத்தை ஈர்த்தவர்களில் ஒருவருமான எம்.ஜி.ஆர். என்ற எம்.ஜி. ராமச்சந்திரன் அக்கட்சியிலிருந்து விலகி அண்ணா திராவிட முன்னேற்றக் கழகத்தை உருவாக்கிய பிறகு, ‘அண்ணா’ என்று பொதுவாகக் குறிப்பிடப்பட்ட ‘அண்ணாவின் வழி’ என்ற பத்திரிகையை 1972இல் தொடங்கினார். அவருக்குப் பின், ஜெயலலிதா தலைமைக்கு வந்த அக்கட்சியின் குரலாக ‘தாஸ்’ என்ற நாளேடு தொடங்கப்பட்டு சிறிது காலம் வெளிவந்தது. 1988இல் அக்கட்சியின் அதிகாரப்பூர்வ நாளேடாக ‘நமது எம்ஜிஆர்’ தொடங்கப்பட்டது. இப்போது அந்தப் பத்திரிகை வி.கே. சசிகலா கட்டுப்பாட்டில் வந்துகொண்டிருக்கிறது. எடப்பாடி பழனிசாமி தலைமையிலான அஇஅதிமுக–வின் பத்திரிகையாக ‘நமது அம்மா’ 2018 முதல் வந்துகொண்டிருக்கிறது. ஆயினும், இக்கட்சியின் வளாகத்திலிருந்து வரும் இந்த நாளேடுகள் எந்த அளவுக்குக் கொள்கை முழக்கமிடுகின்றன என்பது கேள்விக்குறிதான். செங்கொடி உயர்த்தி… தேசிய இயக்கச் சார்புடன் பல தனியார் நிறுவன ஏடுகளும் திராவிட இயக்கச் சிந்தனைகளோடு இத்தகைய ஏடுகளும் வந்துகொண்டிருந்த நிலையில், செங்கொடி இயக்க ஏடாகத் வரத் தொடங்கியது ‘ஜனசக்தி’. 1937ஆம் ஆண்டில் அதனை இந்திய கம்யூனிஸ்ட் கட்சி தொடங்கியது. ஜீவா என்றழைக்கப்பட்ட பா. ஜீவானந்தம் அதன் ஆசிரியர். தேச விடுதலை, தொழிலாளர் உரிமைகள், விவசாயிகள் நலன்கள், நாட்டின் மதச்சார்பின்மை என்ற லட்சியங்களையும், சமுதாய சமத்துவம் என்ற இலக்கையும் முன்வைத்து அந்த ஏடு கருத்தியல் பரப்புரைகளை மேற்கொண்டது. ஒரே இயக்கமாக இருந்ததிலிருந்து, அரசின் வர்க்க அடையாளம் உள்ளிட்ட ஆழ்ந்த முரண்களுக்கும் தத்துவ விவாதங்களுக்கும் பிறகு 1964இல் இந்திய கம்யூனிஸ்ட் கட்சி (மார்க்சிஸ்ட்) உருவானது. அதற்கு முன்பே, கோவை ஆலைத் தொழிலாளர்கள் வழங்கிய நிதியைக் கொண்டு வார ஏடாக ‘தீக்கதிர்’ வரத் தொடங்கியிருந்தது. அதன் ஆசிரியராகப் பொறுப்பேற்றவர் அப்பு என்ற அற்புதசாமி. கட்சி தொடங்கப்பட்ட பிறகு அது கட்சியின் அதிகாரப்பூர்வ ஏடாக எடுத்துக்கொள்ளப்பட்டு, 1969 முதல் மதுரையிலிருந்து வரலானது. 1971இல் நாளேடாக மாறியது. என். சங்கரய்யா, கே. முத்தையா உள்ளிட்ட தலைவர்கள் ஆசிரியர்களாகப் பொறுப்பேற்றிருந்தார்கள். இன்றளவும், ஊடக உலகின் உண்மையின் பேரொளியாக, இடதுசாரிகளின் குரலை வலுவாக ஒலிக்கிற நாளேடாக ‘தீக்கதிர்’ வந்துகொண்டிருக்கிறது. இவையன்றி ‘தாமரை’, ‘செம்மலர்’ ஆகிய இலக்கிய இதழ்களும் இவ்விரு கட்சிகளின் வழங்கல்களாக வருகின்றன. இந்திய கம்யூனிஸ்ட் கட்சி (மார்க்சிஸ்ட்–லெனினிஸ்ட்)(விடுதலை) நடத்துகிற ‘லிபரேஷன்’, ‘மக்களின் வழி’, இந்திய கம்யூனிஸ்ட் கட்சி (மார்க்சிஸ்ட் – லெனினிஸ்ட்) (புதிய ஜனநாயகம்) நடத்திடும் ‘புதிய ஜனநாயகம்’, இந்திய கம்யூனிஸ்ட் கட்சி (மார்க்சிஸ்ட் – லெனினிஸ்ட்) (மக்கள் விடுதலை) வெளியிடும் ‘மக்கள் புரட்சி’ என்ற ஏடுகளும் தங்களது நிலைப்பாட்டிலிருந்து அரசியல், சமுதாயக் கருத்துகளைக் கூறிவருகின்றன. இலக்கியத்தோடு அரசியல் முன்னதாக, விடுதலைப் போராட்டத் தியாகி சுப்பிரமணிய சிவா நடத்திய ‘பிரபஞ்ச மித்திரன்’, ‘இந்திய தேசாந்திரி’, நீலகண்ட பிரம்மசாரி தொடங்கிய ‘சூரியோதயம்’, வவேசு ஐயரின் ‘பாலபாரதி’, வரதராச நாயுடுவின் ‘தமிழ்நாடு’, சங்கு கணேசனின் ‘சுதந்திரச் சங்கு’, ராஜாஜி நடத்திய ‘விமோசனம்‘, ‘சுயராஜ்யம், 1941இல் ரா. கிருஷ்ணமூர்த்தி தொடங்கிய ‘கல்கி’, வெங்கடராயலு நாயுடுவின் ‘உதயசூரியன்’, சீனிவாசன் படரச் செய்த ‘மணிக்கொடி’, 1947இல் பாரதிதாசன் பாட வைத்த ’குயில்’ உள்ளிட்ட இலக்கியமும் அரசியலுமாக வந்த ஏடுகள் தமிழ் மண்ணைப் பதப்படுத்தின. நாட்டின் விடுதலைக்குப் பிறகு 1951இல் டி.வி. ராமசுப்பையர் ‘தினமலர்’ நாளேட்டைத் தொடங்கினார். தந்தி குழுமத்திலிருந்து விலகிய கே.பி. கந்தசாமி 1977இல் ‘தினகரன்’ நாளேட்டைத் தொடங்கியதுடன் ‘மாலை முரசு’ உரிமையையும் பெற்றதைத் தொடர்ந்து, அதே ஆண்டில் ஆதித்தனார் ‘மாலை மலர்’ ஏட்டைத் தொடங்கினார். 2005இல் கலாநிதி மாறனின் தொலைக்காட்சி நிறுவனமான ‘சன்’ குழுமம் ‘தமிழ் முரசு’ மாலைப் பத்திரிகையைத் தொடங்கியது. இடைக்காலத்தில் வேலூர் நாராயணன் நடத்திய ‘அலை ஓசை’ நாளேடு சில காலம் நல்ல தாக்கத்தை ஏற்படுத்தக்கூடிய வகையில் வந்தது. இதனிடையே 1886ஆம் ஆண்டிலேயே ‘மஹா விகட தூதன்’ என்ற பொழுதுபோக்குப் பத்திரிகை வந்ததாகத் தெரிகிறது.விகடகவி புதூர் வைத்தியநாத ஐயர் 1926இல் ‘ஆனந்த விகடன்’ பத்திரிகையை சில ஆண்டுகள் வெளியிட்டார், 1941இல் அவர் ‘விகட ரத்தினம்’ என்ற இதழையும் நடத்தினார். 1928ஆம் ஆண்டில் அவரிடமிருந்து ‘ஆனந்த விகடன்’ இதழை வாங்கிய எஸ்.எஸ். வாசன் அதன் ஆசிரியராகவும் செயல்பட்டார். இன்றும் விகடன் குழும ஏடுகள் அச்சிலும் இணையத்திலும் வருகின்றன. 1947இல் எஸ்.ஏ.பி. அண்ணாமலை, பி.வி. பார்த்தசாரதி இணைந்து, இப்போதும் வருகிற ‘குமுதம்’ வார இதழைக் கொண்டுவந்தனர். இதுவும் தற்போது அச்சு, இணையம் இரண்டிலும் வருகிறது. 1954இல் கவிஞர் கண்ணதாசன் ‘தென்றல்’ என்ற இலக்கிய ஏட்டைத் தொடங்கி 8 ஆண்டுகள் நடத்தினார். பின்னர் 70களில் ‘கண்ணதாசன்’ என்று தன் பெயரிலேயே மாத இதழ் ஒன்றை சில ஆண்டுகள் நடத்தினார் எழுத்தாளர் சாவி நடத்திய ‘சாவி’, மணியன் நடத்திய ‘இதயம்’ போன்றவையும் சில காலம் வந்தன. சன் குழுமத்தின் ‘குங்குமம்’, திரைக்கலைஞர் கே. பாக்யராஜ் தொடங்கிய ‘பாக்யா’ உள்ளிட்ட ஏடுகளும் பரவலான வாசகத் தளத்தைப் பெற்றுள்ளன. அரசியல் கட்சிகளைப் பொறுத்தவரையில் முன்பு பழ.நெடுமாறன் ‘மதுரை செய்தி’ என்ற நாளேட்டை நடத்தினார். மதிமுக ‘சங்கொலி’ பத்திரிகையை நடத்தி வருகிறது. பாமக ‘தமிழ் ஓசை’ என்ற பத்திரிகையைத் தொடங்கி நிறுத்திவிட்டது. அதன் ‘மக்கள் தொலைக்காட்சி’ யூ–டியூப் தளத்தில் மட்டும் வருகிறது. விடுதலைச் சிறுத்தைகள் கட்சி ‘நமது தமிழ் மண்’ பத்திரிகையை நடத்தி வருகிறது. சமூக நோக்கத்துடன், குறிப்பிட்ட பிரிவு மக்களுடைய கோரிக்கைகளை முன்வைத்து வருகிற பல ஏடுகளும் இருக்கின்றன. இலக்கியத்திற்கென்றே தொடங்கப்பட்ட ‘கலைமகள்‘, ‘மஞ்சரி’, ‘கணையாழி’, ‘ஞானரதம்’, ‘சரஸ்வதி’ ‘அமுதசுரபி, நா. பார்த்தசாரதியின் ‘தீபம்’, சி.சு. செல்லப்பாவின் ‘எழுத்து’, 1990களில் கோமல் சுவாமிநாதன் ஆசிரியராகப் பணியாற்ற மீண்டும் வந்த ‘சுபமங்களா’ போன்ற ஏடுகளின் பங்களிப்பும் குறிப்பிடத்தக்கது. கவிஞர் மனுஷ்யபுத்திரனின் ‘உயிர்மை’, அத்துடன் ‘புதிய மாதவி’, காலச்சுவடு’, ‘அம்ருதா’, ‘திண்ணை’, ‘உயிர் எழுத்து’, ‘நற்றிணை’, ‘அகழ்’, ‘வார்த்தை’ உள்ளிட்ட இலக்கிய இதழ்களும் பங்களித்துக்கொண்டிருக்கின்ற. நினைவு வலையில் பிடிபடாத வேறு சில முக்கிய ஏடுகளும் இருக்கும். இவையன்றி எண்ணற்ற சிற்றிதழ்கள் பெரும்பணியாற்றின, பல சிற்றிதழ்கள் இன்றைய தொழில்நுட்ப அலைகளை எதிர்த்து நீந்துகின்றன. தொடக்கத்தில் அரசாங்கம் மட்டுமே ‘தூர்தர்ஷன்’ தொலைக்காட்சியை நடத்தியது. தனியாருக்கு உரிமம் வழங்கப்பட்ட பிறகு பல குழுமங்கள் வந்திருக்கின்றன. இன்று இணைய வழியிலும் பல ஊடகங்கள் நம் கணினிகளுக்கும் கைப்பேசிகளுக்கும் வருகின்றன. அவற்றைப் பற்றி அடுத்ததாகத் தெரிந்துகொள்வோம். இந்தியாவில் இதழியல் முன் வடிவங்கள் 18ஆம் நூற்றாண்டில் ஆங்கிலத்தில் அறிமுகமாகின. இயல்பாக அவை அன்றைய பிரிட்டிஷ் ஆட்சிச் சூழலில், அரசின் அறிவிப்புகளை வெளியிடுவதற்காகவும், வணிக நிறுவனங்களின் தேவைகளுக்காகவுமே துவங்கப்பட்டன. அவற்றில் வாசிப்பதற்குச் சுவையான, சித்தரிப்பும் நையாண்டியும் கலந்த கட்டுரைகளும் இடம்பெற்றன. ஆம், அந்த ஏடுகளின் வாசகர்கள் இந்தியாவில் வாழ்ந்த ஆங்கிலேயர்கள்தான். ஆரம்பத்திலேயே அடக்குமுறை அவ்வகையில் 1780ஆம் ஆண்டில் கொல்கத்தாவிலிருந்து (அப்போது கல்கத்தா) வந்த ‘பெங்கால் கெஜட்’ இந்தியாவின் முதலாவது அச்சிதழ் என்ற அடையாளத்தைப் பெற்றது. அச்சகம் நடத்தி வந்த ஜேம்ஸ் அகஸ்டஸ் ஹிகி என்ற ஐரிஷ்காரர் அந்த வார இதழைத் துவங்கினார். அந்த ஏடு அரசாங்கச் செய்திகளைத்தான் கொடுத்தது என்றாலும், அவ்வப்போது அரசாங்கத்தின் மீதும், கிழக்கிந்திய கம்பெனி அதிகாரிகள் மீதும் விமர்சனங்களை வெளியிட்டது. இங்கே சில நில உரிமைகளை அதிகாரிகள் ஏதோ குத்தகை போல அனுபவித்து வருவதை விமர்சித்தது. வேண்டியவர்களுக்குச் சலுகைகள் போன்ற ஊழல்களையும் வெளிப்படுத்தியது. ஒரு கோணத்தில் பிரிட்டிஷ்காரர்தான், பிரிட்டன் மன்னரின் ஆட்சியோடு இணைக்கப்பட்டிருந்த அயர்லாந்து பகுதியிலிருந்து வந்தவர்தான் என்றாலும், இப்படிப்பட்ட விமர்சனங்களை அரசு பொறுத்துக்கொள்ளவில்லை. அடிக்கடி அவர் மீது வழக்குகள் போப்பட்டன. இறுதியில், வருமான வரி மோசடிப் புகார்கள், அவதூறு வழக்குகள் என்று சுமத்தப்பட்டு சிறையில் அடைக்கப்பட்டார். பத்திரிகை அத்தோடு முடிந்து போனது. ஓராண்டு சிறைவாசம் முடிந்து திரும்பியவர், பின்னர் வறுமைச் சிறையில் வாடியவரின் வாழ்க்கையும் இங்கேயே முடிந்துபோனது. இதே போல, அதற்கடுத்த நூற்றாண்டில், 1821ஆம் ஆண்டில், கொல்கத்தாவிலிருந்தே, ‘ஜான் புல் இன் தி ஈஸ்ட்’ என்ற பத்திரிகை, சில ஆங்கிலேயர்களின் கூட்டு முயற்சியாக வரத் தொடங்கியது. ஜான்புல் என்பது இங்கிலாந்து மக்களிடையே, தவறுகளைத் தட்டிக் கேட்பவர் என்ற பொருளில் பரவலாகப் புழக்கத்தில் இருந்த ஒரு கற்பனைக் கதாபாத்திரத்தின் பெயர். “இங்கிலீஷ்மேன்” என்றும் குறிப்பிடப்பட்ட அந்தப் பத்திரிகை, ஆட்சியின் கோளாறுகளைக் கிண்டல் நடையில் விமர்சித்த பின்னணியில் அவதூறு வழக்குகள் போடப்பட்டன, பத்திரிகை நின்றுபோனது. ஆம், இந்தியாவில் ஒரு நவீன இதழியலின் தொடக்கமே அரசாங்க அடக்குமுறைகளை எதிர்கொண்டது. பிரிட்டிஷ் வணிகரும், பத்திரிகையாளருமான ராபர்ட் நைட் என்பவர் 1838இல் ‘தி பாம்பே டைம்ஸ் அன் ஜர்னல் ஆஃப் காமர்ஸ்’ என்ற பத்திரிகையைத் தொடங்கினார். பெயரே உணர்த்துவது போல, அது தொழில்–வணிக நிறுவனங்களின் தேவைகளுக்காகவே செயல்பட்டது. 1861இல் அவர் தன் சகோதரர்களுடன் இணைந்து, அந்தப் பத்திரிகைக்கு ‘டைம்ஸ் ஆஃப் இந்தியா’ என்று பெயர் மாற்றம் செய்தார். பம்பாய் வணிக வட்டத்திற்குள் இருந்த பத்திரிகை நாடு முழுவதும் பரவியது. 1892ஆம் ஆண்டில், ஆங்கிலேயப் பத்திரிகையாளர் தாமஸ் ஜூவல் பென்னட், அவரது நண்பர் ஃபிராங்க் மோரிஸ் கோல்மன் இணைந்து பென்னட், கோல்மன் & கோ. லிமிடெட் நிறுவனத்தை ஏற்படுத்தினர். இந்த நிறுவனம் ‘தி டைம்ஸ் ஆஃப் இந்தியா’ பத்திரிகையின் உரிமையை வசப்படுத்தியது. அவ்வப்போது தேசிய இயக்கச் செய்திகள் இடம்பெற்றாலும், மையமாக பிரிட்டிஷ் அரசுக்கு ஆதரவாக, அதன் கொள்கைகளை நியாயப்படுத்திக்கொண்டிருந்தது அந்த நாளேடு. 1946இல், நாடு விடுதலையை நெருங்கிய கட்டத்தில், அந்த நிறுவனத்தை சிமென்ட், சர்க்கரை, வேதிப்பொருள் ஆலைகளின் உரிமையாளர் ராமகிருஷ்ண டால்மியா பெருந்தொகை கொடுத்து வாங்கினார். அதன் பிறகு பத்திரிகை விடுதலைப் போராட்ட உணர்வுகளைப் பிரதிபலிக்கத் தொடங்கியது. சில காலம் நிறுவனத்தை நிர்வகித்த, டால்மியாவின் மருமகன் சாஹூ சாந்தி பிரசாத் ஜெயின், பின்னர் அதன் முழு உரிமையாளரானார். இன்றும் ஜெயின் குழுமத்தின் உரிமையில் இருக்கிற அந்த நிறுவனத்தின் ‘டைம்ஸ் ஆஃப் இந்தியா’ நீண்ட வரலாற்றைக் கொண்டதாக வந்துகொண்டிருக்கிறது. இவற்றைப் போல, வேறு சில ஆங்கில ஏடுகள், ஆங்கிலேயர்களால் துவங்கப்பட்டன. அந்த ஏடுகள் இந்தியாவில் ஆங்கிலேயே அரசாங்கத்தைச் சுதந்திரமாக விமர்சித்தன என்றாலும், இந்தியா ஆங்கிலேய ஆட்சியிடமிருந்து சுதந்திரம் பெற வேண்டும் என்ற நோக்கத்தைக் கொண்டிருக்கவில்லை. பிற்காலத்தில், குறிப்பாக 1857ஆம் ஆண்டில் முதல் சுதந்திரப் போராக எழுந்த மகத்தான கிளர்ச்சியின் தாக்கத்தில் இந்திய விடுதலை இயக்கப் பயிர் முளைவிட்டு, வளர வளரத்தான், இந்தியர்களால், இந்திய விடுதலை லட்சியத்தை முன்வைத்த இந்திய ஏடுகள் மலர்ந்தன. இந்தியாவில் பிரிட்டிஷ் ஆட்சியின்போது இந்தியர்களால் தொடங்கப்பட்ட முதல் பத்திரிகைகள், பிரிட்டிஷாரால் தொடங்கப்பட்ட பெங்கால் கெசட் (1780) போன்ற பத்திரிகைகளுக்குப் பிறகு வந்தவை. இவை பெரும்பாலும் இந்திய சமூக, மத சீர்திருத்தங்கள் மற்றும் தேசியவாத உணர்வுகளை வெளிப்படுத்துவதற்காகத் தொடங்கப்பட்டன. சமூக சீர்திருத்த நோக்கம் இந்தியர்களால் தொடங்கப்பட்ட முதல் முக்கியமான பத்திரிகைகள் சிலவற்றைப் பார்ப்போம். 1821இல் ‘சம்பத் கௌமுதி’ என்ற பத்திரிகை வங்காள மொழியில் தொடங்கப்பட்டது. “அறிவின் ஒளி” என்ற பொருளில் அந்தப் பத்திரிகையைத் தொடங்கியவர், ராஜா ராம் மோகன் ராய்‘. ஆம், கணவனின் சடலத்தோடு மனைவியையும் உயிரோடு வைத்து எரித்த ஸதி கொடுமையை ஒழிப்பதற்குச் சட்டம் கொண்டுவரச் செய்தவரான சமூகசீர்திருத்தவாதிதான். அந்தப் பத்திரிகையில் அத்தகைய கருத்துகள் வலுவாக எழுதப்பட்டன 1822ஆம் ஆண்டில் பாரசீக மொழியில் வந்த வார ஏடு மிரத்–உல்–அக்பர் (செய்திக் கண்ணாடி). அதைத் தொடங்கியவரும் ராஜா ராம் மோகன் ராய்தான். அதே ஆண்டில் ஃபார்டூன்ஜி முராஸ்பன் என்ற பார்சி அறிஞர் குஜராத்தி மொழியில் தொடங்கியது ‘பாம்பே சமாச்சார்’ (பம்பாய் செய்தி). இந்த ஏடு 200 ஆண்டுகளைக் கடந்து இப்போதும் ‘மும்பை சமாச்சார்’ என்ற பெயரில் வந்துகொண்டிருப்பது கவனிக்கத் தக்கது. 1826இல் இந்தி மொழியில் வந்தது ‘உதந்த் மார்தாண்ட்’ (செய்திச் சூரியன்). இந்தி மொழியின் முதல் செய்தியேடாகக் கருதப்படும் இதனைத் தொடங்கியவர் பண்டிட் ஜுகல் கிஷோர் சுக்லா. இவற்றைத் தொடர்ந்து ‘பம்பாய் தர்பன்’ (பம்பாய் கண்ணாடி – 1828 – மராத்தி, ஆங்கிலம் இரு மொழிகளிலும்), பாரசீகத்தில் ஜம்ஷெட் என்ற மன்னன் உலக நடப்புகளைப் பார்ப்பதற்காகப் பயன்படுத்திய மாயக்குவளைக் கற்பனையையே தலைப்பாகச் சூட்டிக்கொண்ட ‘ஜாம் இ ஜம்ஷெட்’ (1831 –குஜராத்தி), 1858இல் வங்காளத்தில், பெண் கல்வி, விதவை மறுமணம் உள்ளிட்ட சமூக சீர்திருத்தக் கருத்துகளைப் பேசிய ஈஸ்வர் சந்திர வித்யாசாகர் முயற்சியில் வந்த ‘சோம் பிரகாஷ்’ (மதி ஒளி), பிரிட்டன் நாடாளுமன்றத்திற்குத் தேர்ந்தெடுக்கப்பட்ட முதல் இந்தியரும், தன்னாட்சி உரிமை நோக்கத்துடன் காங்கிரஸ் இயக்கத்தை உருவாக்கியவர்களில் ஒருவருமான தாதாபாய் நௌரோஜி 1861இல் தொடங்கிய ‘ராஸ்ட் கோஃப்தார்’ (உண்மை சொல்லி – குஜராத்தி) ஆகியவையும் குறிப்பிடத்தக்கவை. பாதிரிகள் பங்கு முன்னதாக தமிழில் திருநெல்வேலியிலிருந்து ‘தம்பிரான் வாணி’(1831) என்ற கிறிஸ்துவ மிஷனரி பத்திரிகை வந்தது. சமயப் பரப்புரையும், விவாதங்களும்தான் அதன் நோக்கம். 1840களில், திருச்சியிலிருந்து இந்து சமயம் சார்ந்த தத்துவப் பரப்பலுக்காகவும் கிறிஸதுவ மிஷனரிகள் முன்வைத்த கருத்துகளை விவாதிப்பதற்காகவும் ‘அகிலாண்ட சபை தீபிகை’ என்ற ஒரு பத்திரிகை வந்ததாகத் தெரிகிறது. 1850களில் ‘தென் நாடன்’ என்ற பத்திரிகை கிறிஸ்துவத் திருச்சபைச் சிந்தனைகளைப் பரப்புவதற்காகத் தொடங்கப்பட்டது. அதைத் தொடங்கியவர் ஜி.யு. போப் என்று அறியப்படும் ஜார்ஜ் யூக்ளோ போப் என்ற பாதிரியார். திருக்குறள், திருவாசகம், நாலடியார் உள்ளிட்ட தமிழ் நூல்களை ஆங்கிலத்தில் மொழிபெயர்த்தவரான அவர், அந்தப் பத்திரிகையில் தமிழ் வளர்ச்சி தொடர்பான கட்டுரைகளையும் வெளியிட்டார். இங்கே, ஞாபகப் பையில் வைத்துக்கொள்வதற்காக ஒரு கூடுதல் தகவல் – கிறிஸ்துவ மிஷனரி பாதிரியார்களில் ஒரு பகுதியினர், சமய போதனைகளைச் செய்ததோடு, சமூக ஏற்றத்தாழ்வுகளைப் போக்கும் அக்கறையோடும் செயல்பட்டனர். அதில் மதத்திற்கு ஈர்க்கிற நோக்கம் இருந்திருக்கும் என்றாலும், எல்லோருக்குமே சம மதிப்பளிக்கும் நடவடிக்கைகளை அரசு மேற்கொள்ளவும் தங்களுடைய திருச்சபை செல்வாக்குடன் வலியுறுத்தினர். இங்கே நிலவும் பாகுபாடுகளைப் பயன்படுத்திக்கொள்ள முயன்ற பிரிட்டிஷ் அதிகாரிகளைச் சாடினர். அதனால், அதிகாரிகளின் ஒத்துழையாமையைச் சந்தித்தவர்களும் இருந்தனர். திருச்சபைகளுக்கு உள்ளேயே சாதிப் படிநிலைப் பாகுபாடுகள் ஊடுருவி நிலைபெற்றதும், இன்று வரையில் அதற்கு எதிரான உள் போராட்டங்கள் நடைபெறுவதும் தனிக் கதை. மிஷனரிகள் நடத்திய ஏடுகளிலும் சமூகப் பாகுபாடுகள், அதிகாரிகளின் அணுகுமுறைகள் பற்றிய எழுத்துகள் வந்திருக்கும் என்று கருத இடமிருக்கிறது. ஒரே இரவில் மொழிமாற்றம் இந்தக் குழுவின் ஜி. சுப்பிரமணிய ஐயர், 1882இல் ‘சுதேசமித்திரன்’ வார இதழைத் தொடங்கினார். தமிழில் தேசிய அரசியல் விழிப்புணர்வைப் பரப்பும் தேவையை நிறைவேற்றும் வகையில் வந்த அது 1899இல் நாளேடாகியது. நூறாண்டை நெருங்கிக்கொண்டிருந்த நிலையில், 1970களில் நிதி நெருக்கடியாலும் புதிய அணுகுமுறைகளோடு தமிழ் ஏடுகளின் வருகையாலும் இடைக்காலமாகத் தடைப்பட்டு, சிலரது முயற்சியால் பயணத்தைத் தொடர்ந்து, 1985 வாக்கில் இறுதியாக முடித்துக்கொண்டது. 1880களில் லாகூர் நகரிலிருந்து சர்தார் தயாள் சிங் மஜிதியா தொடங்கிய ‘டிரிபியூன்’ வந்துகொண்டிருந்தது. 1903இல் அலஹாபாத் நகரில் டாக்டர் சச்சிதானந்த சின்ஹா ‘இந்தியன் பீப்பிள்’ என்ற பெயரில் தொடங்கிய பத்திரிகை, 1909இல் பண்டிட் மதன் மோகன் மாளவியா முயற்சியில் வெளியான ‘தி லீடர்’ பத்திரிகையோடு இணைந்தது இந்தியாவின் இதழியல் பரிணாமத்தோடு இணைந்த, விடுதலைப் போராட்ட இயக்கத்தின் முன்னுரை எழுதப்பட்ட காலத்தில் தொடங்கப்பட்ட, வெவ்வேறு மொழிகளில் வந்த வேறு பல ஏடுகளும் இருக்கும். இங்கே நாம் நீண்ட அத்தியாயத்தின் ஒரு சிறு பகுதியையே பார்த்தோம். அடுத்த அமர்வில், தமிழ் மண்ணிலிருந்து பங்களிக்கப் புறப்பட்ட ஏடுகளைச் சந்திப்போம். இந்தச் சூழலில் 1868ஆம் ஆண்டில் வங்காளத்திலிருந்து மற்றொரு வங்காகாள மொழி ஏடு, ‘அமிர்தபஜார் பத்திரிகா’ வெளிவரத் தொடங்கியது. சிசிர் குமார் கோஷ் சகோதரர்கள், அன்றைய வங்காளத்தின் அமிர்தபஜார் என்ற தங்களுடைய கிராமத்திலேயே இதழைத் தொடங்கினார்கள், கிராமத்தின் பெயரையே இதழுக்குச் சூட்டினார்கள் (தற்போது அந்தக் கிராமம் வங்கதேசத்தில் இருக்கிறது.) துணிச்சலான தேசியவாதப் பத்திரிகையாக நடத்தி, இந்திய மக்களின் அரசியல் உரிமைகளை வலியுறுத்தினார்கள். இந்திய மக்களின் மொழிகளிலேயே பத்திரிகைகள் வரத் தொடங்கியது எந்த அளவுக்கு முக்கியத்துவம் பெற்றது என்றால், இவர்களை இப்படியே சுதந்திரமாக எழுத விட்டுவிடக்கூடாது என்று பிரிட்டிஷ் அரசை யோசிக்க வைத்தது. 1878இல் “உள்ளூர்மொழி பத்திரிகைச் சட்டம்” (வெர்னாகுலர் பிரஸ் ஆக்ட்) என்ற, இந்திய மொழி ஏடுகளைக் கட்டுப்படுத்தும் சட்டத்தை அரசு கொண்டுவந்தது. ஆங்கிலம் அல்லாத வட்டார மொழிகளில் வந்த பத்திரிகைகளுக்கு மட்டுமே அந்தச் சட்டம் பொருந்தும். உள்நாட்டு மொழிகளில் பத்திரிகை நடத்துகிறவர்கள், அரசாங்க அனுமதியின்றி கட்டுரையோ செய்தியோ வெளியிடக்கூடாது, உரிய அதிகாரிகளிடம் உறுதிமொழி அளித்துக் கையெழுத்திட வேண்டும், உறுதிமொழியை மீறுகிற ஏடுகளுக்கு அதிகாரிகள் தடை அல்லது தண்டம் விதிக்கலாம்… இப்படியான விதிகளுடன் அந்தச் சட்டத்தை இந்தியாவுக்கான பிரிட்டிஷ் அரசப் பிரதிநிதி (வைஸ்ராய்) லிட்டன் கொண்டுவந்தார். இந்திய மொழிகளில் வெளிவரத் தொடங்கியிருந்த ஏடுகள் அந்தச் சட்டத்தைக் கடுமையாக எதிர்த்தன. அதிகாரிகளின் கத்தரிக்கோல் படாமல் கருத்துகளை வெளியிடுவது ஒரு போராட்டமாகவே இருந்தது. கருத்துரிமையை விட்டுக் கொடுக்கக் கூடாதென முடிவெடுத்த ‘அமிர்தபஜார் பத்திரிகா’ என்ன செய்தது தெரியுமா, இரவோடு இரவாக, ஆங்கில ஏடாக மாறியது! நூறாண்டுகளைக் கடந்து வெளியாகிக்கொண்டிருந்த அந்த ஏடு, நிதி நெருக்கடியாலும் நிர்வாகச் சிக்கல்களாலும் 1986இல், வரலாற்றில் நினைவுகூரப்படும் பத்திரிகையான மாறிப்போனது. தாகூர் கடிதம் முதலில் பார்த்த ராபர்ட் நைட், 1875இல் கொல்கத்தாவில், ஏற்கெனவே வந்துகொண்டிருந்த ‘தி ஃபிரெண்ட் ஆஃப் இந்தியா’, ‘இந்தியன் ஸ்டேட்ஸ்மேன்’ பத்திரிகைகளை வாங்கி ஒன்றாக இணைத்து ‘ஸ்டேட்ஸ்மேன்’ பத்திரிகையைத் தொடங்கினார். ஒரு பிரிட்டிஷ்காரரால் நடத்தப்பட்டபோதிலும், அரசுக்கு எதிரான போராட்டச் செய்திகளையும் நடுநிலையோடு வெளியிட்ட பெருமை அதற்கு உண்டு. சென்னையிலிருந்து உள்ளூர்மொழி பத்திரிகைச் சட்டம் கொண்டுவரப்பட்ட அதே ஆண்டில், ஆங்கிலத்தில் தேசிய இயக்கச் சிந்தனைகளோடு சென்னையில் (அப்போது மதராஸ்) தொடங்கப்பட்டது ‘தி ஹிண்டு’. சட்டக் கல்லூரி மாணவர்களும் ஆசிரியர்களுமான ஜி. சுப்பிரமணிய ஐயர், டி.ஏ. நடராஜ ஐயர், பி.வி. ரங்காச்சாரியார், பி.ஆர். ராமசாமி ஐயங்கார், எம். வீரராகவாச்சாரி ஆகியோர் கூட்டாகச் சேர்ந்து அதைத் தொடங்கினார்கள். பின்னர் அவர்களோடு எஸ். கஸ்தூரிரங்க ஐயங்கார் இணைந்தார் என்றாலும் அதனை உருவாக்கியவர்களில் ஒருவராகவே மதிக்கப்படுகிறார். இந்தியர்களால் தொடங்கப்பட்ட முதல் ஆங்கிலப் பத்திரிகை என்ற அடையாளத்துடன் தேசிய இயக்க நோக்கங்களை முன்வைத்து பிரிட்டிஷ் ஆட்சியின் நடவடிக்கைகளை எதிர்ப்பதில் உறுதியான நிலைப்பாடுகளை மேற்கொண்டு 1889இல் நாளேடாக மாறியது.. இன்றைய தொழில்நுட்பங்களையும் இணைத்துக்கொண்டுள்ள ‘தி ஹிண்டு’ அடுத்த மூன்றாண்டுகளில் ஒன்றரை நூற்றாண்டு வயதைக் கொண்டாடவிருக்கிறது. ஜாலியன்வாலாபாக் படுகொலைகளைக் கடுமையாகக் கண்டித்து, கவி ரவீநதிரநாத் தாகூர் அரசுக்கு எழுதிய கடிதத்தை முழுமையாக வெளியிட்டது. அரசாங்கக் கெடுபிடிகளை மீறி, வங்காளப் பஞ்சம் பற்றிய மனதை உருக்கும் காட்சிகளையும் செய்திகளையும் வாசகர்கள் கவனத்திற்குக் கொண்டுவந்தது. 1960களில் தி ஸ்டேட்ஸ்மேன் லிட்., நிறுவனத்தின் உரிமை இந்தியர்கள் கைக்கு மாற, சட்ட வல்லுநரும், அமெரிக்காவுக்கான இந்தியத் தூதராகப் பணியாற்றியவருமான என்.ஏ. பால்கிவாலா பத்திரிகையின் தலைவராகப் பொறுப்பேற்றார். மாறுபடும் கருத்துகளையும் வெளியிட்டு இப்போதும் வந்துகொண்டிருக்கிறது இந்த நாளேடு. உலகம் முழுதும் 100 பேருக்குக் குறைந்தது 10 பத்திரிகைப் படிகள் என்ற விகிதத்தில் சுழற்சி இருந்தது, அமெரிக்காவில் அந்தக் குறைந்த விகிதம் 8 படிகளாகவும், ஆசியாவில் 4 படிகளாகவும், ஆப்பிரிக்காவில் 1 என்ற அளவிலும் இருந்ததாக யுனெஸ்கோ தெரிவித்திருக்கிறது. இது, 50 ஆண்டுகளுக்கு முந்தைய நிலவரம். இன்று அது பல மடங்கு குறைந்திருக்கும் என ஊகிக்கலாம். குறிப்பாக தற்போதைய நூற்றாண்டின் முற்பகுதியிலிருந்து “டிஜிட்டல்” நுட்பங்கள் ஒரு புரட்சி போல வேகம் எடுத்தபோது, பெரும்பாலான மேற்கத்திய நாடுகளிலும் சில வளர்ந்த ஆசிய நாடுகளிலும் அச்சுப் பத்திரிகைகளின் சுழற்சி விகிதம் கடுமையாகக் குறைந்துள்ளது. வருவாய் இழப்பு, ஆட்குறைப்பு, பல இதழ்கள் நிறுத்தம் எனப் பெரும் நெருக்கடிகளைப் பத்திரிகை உலகம் சந்தித்துள்ளது. பல முன்னணி ஏடுகள் அச்சிடப்படும் எண்ணிக்கை ஆண்டுதோறும் 5% முதல் 15% வரை குறைந்து வருகிறது. மேற்கத்திய நாடுகளின் போக்கிற்கு மாறாக, இந்தியா உள்பட ஆசியாவிலும், மையக் கிழக்கு நாடுகளிலும் அச்சிதழ்களின் சுழற்சி குறிப்பிடத்தக்க அளவில் வளர்ந்து வந்தது, அல்லது ஒப்பீட்டளவில் நிலையாக இருந்தது. 2006 –2016 காலகட்டத்தில் இந்தியாவில் நாளிதழ் சுழற்சி 3 கோடியே 91 லட்சம் படிகளிலிருந்து 6 கோடியே 80 லட்சமாக (சுமார் 60%) உயர்ந்தது என்று 2017ல் வந்த ஒரு அறிக்கை குறிப்பிடுகிறது. கல்வியறிவு வளர்ச்சியும், இணையப் பயன்பாடு குறைவாகவே இருந்த ஊரகப் பகுதிகளில் அச்சு ஊடகத்தின் தேவையும் இதற்குக் காரணம் என்று கருதப்பட்டது. “பிரேக்” விட்ட இடத்திற்குத் திரும்புவோம். அச்சு ஊடகப் பயணத்தில் முதல் காலடி எடுத்து வைத்தது, ஜெர்மனி நாட்டின் “ரிலேஷன் அல்லேர் ஃபூர்னெமென் அன் ஜெடென்க்வுர்டீஜின் ஹிஸ்டோரியன்” (அருமையான நினைவுகூரத்தக்க வரலாறுகளின் தொகுப்பு) என்ற பத்திரிகை என்று கூறப்படுகிறது. 1605ஆம் ஆண்டில், ஜெர்மன் மொழியில், அன்றைய ஜெர்மனிக் ராயல் நகரத்திலிருந்து (இன்று ஸ்ட்ராஸ்பர்க்) வாரந்தோறும் வந்த அந்த ஏடுதான் ஒரு தொடர்ச்சியான கால இடைவெளியில் வந்த முழுமையான முதல் அச்சிதழ் என்று ஐக்கிய நாடுகள் கல்வி அறிவியல் பண்பாட்டு அமைப்பு (யுனெஸ்கோ) ஏற்றுள்ளது. எழுத்துகள் செப்பமாக அச்சிடப்பட்டிருந்ததால் வியப்படைந்த மக்களை அந்தப் புதிய ஊடகம் ஈர்த்தது. அதில் அப்போதே அரசியல், வர்த்தகம், போர், பல மேற்கத்திய நகரங்களில் நடந்த நிகழ்வுகள் ஆகிய செய்திகள் இடம்பெற்றன. புத்தகப் பதிப்புத் துறையிலும் ஈடுபட்டிருந்தவரான யோஹான் காரலஸ் (1575–1634) அந்தப் பத்திரிகையின் ஆசிரியர், வெளியீட்டாளர். 1631ஆம் ஆண்டில் பிரான்ஸ் நாட்டில் “லா கெஜட்” என்ற செய்தியேடு வெளிவரத் தொடங்கியது. 1665இல் இங்கிலாந்தில் ஆக்ஸ்ஃபோர்ட் நகரிலிருந்து “தி ஆக்ஸ்ஃபோர்ட் கெஜட்” செய்தியேடு வெளியானது. அப்போது அந்த நாட்டில் ஏராளமானோரை பலிகொண்ட கொள்ளை நோய் பரவிய பின்னணியில் அரசாங்கத் தலைமையகம் லண்டன் நகரிலிருந்து ஆக்ஸ்ஃபோர்டுக்கு மாற்றப்பட்டது. அப்போது அரசாங்கத் தகவல்களை அறிவிப்பதற்காக அந்தப் பத்திரிகை தொடங்கப்பட்டது. ஆக்ஸ்ஃபோர்ட் கெஜட் பெருந்தொற்று மட்டுப்பட்ட பிறகு 1966இல் மறுபடி லண்டனுக்கே அரசாங்க அலுவலகமும் மாறப்பட, பத்திரிகையின் பெயரும் “தி லண்டன் கெஜட்” என்று மாற்றப்பட்டது. அரசின் அதிகாரப்பூர்வ ஏடாக அது இன்றைக்கும் வந்துகொண்டிருக்கிறது. “கெஜட்” என்றாலே “அரசிதழ்” என்ற நடைமுறை இதிலிருந்தே உருவானது. இங்கிலாந்தின் ஆட்சியில் இருந்த மற்ற நாடுகளிலும் அதிகாரப்பூர்வ அரசிதழை கெஜட் என்று குறிப்பிடுவது நடைமுறைக்கு வந்தது. களிமண் பலகைகளில் ஆப்பு போலப் பதிக்கப்பட்ட “கியூனிஃபார்ம்” என்ற அந்த அடையாளங்கள் அன்றைய அரசாங்கக் கணக்குகளையும் அலுவல் குறிப்புகளையும் கதைச் சித்தரிப்புகளையும் பதிவு செய்யப் பயன்படுத்தப்பட்டன. அந்தக் காலக்கட்டத்தின் கடைசி 50 ஆண்டுகளில் எகிப்து வட்டாரத்தில் ஒரு எழுத்துமுறை வடிவெடுத்தது. அதை “ஹைரோகிளிஃப்” என்று ஆய்வாளர்கள் குறிப்பிடுகிறார்கள். அதற்கு 2,000 ஆண்டுகளுக்குப் பிறகு சீன வட்டாரத்தில் “சீன எழுத்துரு”, மேலுமொரு 1,000 ஆண்டுகள் கடந்து மைய அமெரிக்க வட்டாரத்தில் “மெசோ அமெரிக்க எழுத்துரு” ஆகியவை உருவாகின. இவற்றை “எழுத்துரு” என்று ஒரு வசதிக்காகக் குறிப்பிட்டாலும் இவை மனிதர்கள் வாயிலிருந்து எழுப்பும் ஒலியைச் சித்தரித்த எழுத்துகள் அல்ல. அதே காலக்கட்டங்களிலும் அதற்கு முன்பாகவும் “புரோட்டோ” என்று குறிப்பிடப்படும் குறியீடுகள் பயன்படுத்தப்பட்டன. எண்ணிக்கை, அடையாளச் சின்னம் ஆகியவற்றையே பெரும்பாலும் இவ்வகைக் குறியீடுகள் அடிப்படையாகக் கொண்டிருக்கின்றன. 9,000 ஆண்டுகளுக்கு முன்பே “ஜியாஹூ சின்னங்கள்” எனப்படும் குறியீடுகள் பதிக்கப்பட்ட ஆமை ஓடுகள் சீன வட்டாரத்தில் கண்டெடுக்கப்பட்டுள்ளன. 8,000–7,000 ஆண்டுகள் வாக்கில் பயன்படுத்தப்பட்ட “வின்சா சின்னங்கள்” ஐரோப்பா வட்டாரத்தில் கிடைத்துள்ளன. 4,600–2,000 ஆண்டுகள் வாக்கில் சிந்துசமவெளி நாகரிகத்தில் “சிந்து சமவெளி எழுத்துரு” வடிவங்கள் எடுக்கப்பட்டுள்ளன. தமிழின் மூல வடிவங்களுக்கு மூத்ததாகக் கருதப்படும் அந்தக் குறியீடுகளின் புதிரவிழ்த்து, அறிவியல்பூர்வமாக விளக்கம் அளிப்போருக்கு 1 மில்லியன் டாலர் (கிட்டத்தட்ட 9 கோடி ரூபாய்) பரிசளிக்கப்படும் என்று தமிழக அரசு அறிவித்திருப்பது தெரிந்ததே. முற்காலத்திய ஓவிய எழுத்து அல்லது உருவ எழுத்து முறைகளிலிருந்து மாறுபட்டதாக, ஒலியெழுப்புவதை அடிப்படையாகக் கொண்ட, ஒவ்வோர் எழுத்தும் ஒவ்வோர் ஒலியைப் பிரதிநிதித்துவப்படுத்துகிற நவீன எழுத்துமுறையை அடுத்து வந்த முன்னோர்கள் உருவாக்கினார்கள். 4,000 ஆண்டுகளுக்கு முன் ‘அல்பாபெட்’ எனப்படும் ஒலிப்பு முறை எழுத்துகளை மையக் கிழக்கு வட்டாரங்களைச் சேர்ந்த, ‘செமிடிக் மொழி’ பேசிய மக்கள் முதலில் எழுதத் தொடங்கினார்கள். குறிப்பாக சினாய் குடா பகுதியில் வாழ்ந்தவர்கள் ‘புரோட்டோ–சினாய்’ என்ற அந்த எழுத்தை வடிவமைத்தார்கள். பெரும்பாலான நவீன எழுத்து முறைகளின் மூதாதையாக இது கருதப்படுகிறது. இதன் தொடர்ச்சியாக 3,050 ஆண்டுகளில் – கி.மு. 1050 – வாக்கில் அந்த மூதாதையிடமிருந்து, மெய்யெழுத்துகளுக்கான குறிகளை மட்டும் கொண்டிருந்த “ஃபீனீசிய எழுத்துமுறை” உருவானது. தகவல் தொடர்புச் செயலின் அடுத்த மைல் கல்லாகிய அந்த எழுத்துமுறை மையத் தரைக்கடல் வட்டாரத்தில் வணிகத் தொடர்பு மூலம் பரவியது. கடந்த 2,800 ஆண்டுகள் கட்டத்தில் அதனுடன் உயிரெழுத்துக் குறிகளும் சேர்ந்தன. கிரேக்க மக்கள் அதைச் செய்தார்கள். உலகின் முதல் முழுமையான ஒலியெழுத்து முறை (உண்மை அல்பாபெட்) என அதனை இப்போதைக்கு ஆய்வுலகம் ஏற்றுள்ளது. பின்னர் அதிலிருந்து, 2,700 ஆண்டுகளில் கிரேக்க வணிகத்துடன் இணைந்து இத்தாலி வட்டாரத்தில் “எட்ருஸ்கன் எழுத்துமுறை” உருவானது. அந்த முறை சுமார் 8 நூற்றாண்டுக் காலம் புழக்கத்தில் இருந்த நிலையில், அதிலேயிருந்து அதே காலக்கட்டத்தில் ஃபினீசிய, கிரேக்க, எட்ருஸ்கன் வடிவங்களின் கலவையில் “லத்தீன் எழுத்துமுறை” தோன்றியது. இன்று உலகளவில் பரவலாகப் பயன்படுத்தப்படும் ஆங்கிலம் உள்ளிட்ட பல மொழிகளுக்கான எழுத்துமுறையாக அது அமைந்தது. பிராமியும் தமிழும் இந்திய துணைக் கண்டத்தில் 2,300 ஆண்டுகள் காலக்கட்டத்தில் ‘பிராமி’ எழுத்துமுறையை மக்கள் உருவாக்கியிருந்தார்கள். அதற்கு முன் 3,000–2,500 ஆண்டுகள் வாக்கில் தமிழ் பேச்சு மொழியாகத் தோன்றி வளர்ந்திருந்தது. பிராமி எழுத்துமுறையிலிருந்து தென் பிராமி என்ற வடிவம் உருவாகியது. அதிலிருந்து எடுத்துக்கொண்டு தனக்கான எழுத்துமுறையை உருவாக்கிக்கொண்டது தமிழ். காலப் பயணத்தில், எழுதும் தேவைக்கேற்ற பல மாற்றங்களைச் செய்துகொண்டு இன்று நாம் வாசிக்கிற, எழுதுகிற எழுத்துகளின் வடிவங்களைத் தமிழ் செய்துகொண்டது. கன்னடம், தெலுங்கு, மலையாளம், துளு ஆகிய மொழிகளும் தென் பிராமி எழுத்துகளோடு, 1,600–1,400 ஆண்டுகள் வாக்கில் உருவாகியிருந்த கிரந்த எழுத்துமுறையோடு இணைந்த தங்களுக்கான எழுத்து வடிவங்களைத் தேர்வு செய்துகொண்டன. பழைய இந்தோ–ஆரிய மொழிக்குடும்பத்தைச் சேர்ந்ததாக உருவாகியிருந்த சமஸ்கிருதமும் தனக்கான எழுத்து வடிவங்களை பிராமி எழுத்துருவிலிருந்து இதே காலக்கட்டத்தில் எடுத்துக்கொண்டது. அதிலிருந்து தேவநாகரி எழுத்து வடிவம் உருவானது. இன்றைய இந்தி, சமஸ்கிருதம், நேபாளி, மராத்தி உள்ளிட்ட மொழிகளின் எழுத்துவடிவமாக தேவநாகரி எடுத்துக்கொள்ளப்பட்டுள்ளது. கடந்த டிசம்பர் 17 ஆம் தேதியன்று மக்களவையில் ‘ஒரே நாடு ஒரே தேர்தல்’ சட்டத்தை பாஜக அரசு தாக்கல் செய்தது. இச்சட்டத்தை அமல்படுத்துவதற்கு மூன்றில் இரண்டு பங்கு ஆதரவு பாராளுமன்ற உறுப்பினர்கள் மத்தியில் கிடைத்தால்தான், இச்சட்டத்த நிறைவேற்றமுடியும். அன்று பாராளுமன்றத்தில் இருந்த எம்பிக்களின் எண்ணிக்கை 467 அவர்களில் குறைந்தபட்சமாக 307 பேர் ஆதரித்து வாக்களித்தால், அச்சட்டம் நிறைவேறும் என்கிற நிலையில், சுமார் 269 பேர் ஆதரித்தும், 198 பேர் எதிர்த்தும் வாக்களித்திருந்தனர். போதிய வாக்குகள் இல்லாத சூழலில் அச்சட்டம் நிறைவேறவில்லை. இப்போதைக்கு அச்சட்டத்தை பாராளுமன்றத்தின் கூட்டுக்குழுவிற்கு அனுப்பியிருக்கிறார்கள். அங்கே விவாதித்து, சில மாற்றங்களை பரிந்துரைப்பார்கள் என்று தெரிகிறது. அதன்பின்னர், அம்மாற்றங்களை ஏற்றுக்கொண்டோ, அல்லது திருத்தங்கள் செய்தோ மீண்டும் மக்களவையில் பாஜக அச்சட்டத்தை தாக்கல் செய்யும். இப்படியொரு சட்டத்தை நிறைவேற்றியே தீருவோம் என்று பாஜக துடிக்கிறது என்றால், அதற்குப் பின்னால் இருக்கிற அரசியலையும் நோக்கங்களையும் நாம் தெரிந்துகொண்டே ஆகவேண்டும்தானே. வாருங்கள் பார்ப்போம். மக்களாட்சி அரசு என்பது பெரும்பான்மை மக்களின் நலன்கருதி ஒரு திட்டத்தை முன்வைத்து விவாதித்து முடிவெடுக்க வேண்டும். ஆனால் பாஜக அரசு ‘ஒரே நாடு ஒரே தேர்தல்’ கொண்டுவருவதன் நோக்கம் என்ன என்பதையும், யாருடைய நலனைக் கருதில்கொண்டு இச்சட்டத்தைக் கொண்டுவருகிறது என்பதையும் மக்களுக்கு தெளிவுபடுத்தும் கடமை அரசுக்கும் மக்கள் செயல்பாடுகளில் இருப்பவர்களுக்கும் இருக்கிறது. நடைமுறையில் இருக்கின்ற தேர்தல் முறையில் இருந்து, எந்த வகையில் மாறுபட்டதாக இந்த ‘ஒரே நாடு ஒரே தேர்தல்’ முறை அமையும் என்பதை நாம் உற்று கவனிப்பதும் அவசியமாகிறது. இந்தியா முழுவதும் ஐந்தாண்டுகளுக்கு ஒருமுறை நடைபெற்றுவரும் நாடாளுமன்றத் தேர்தலையே ஒரே கட்டமாக நடத்த முடியாத சூழலில், இவர்களால் ஒரே கட்டமாக அனைத்துத் தேர்தலையும் நடத்தமுடியும் என்றோ, அல்லது அதனை நடத்துவதற்கு என்ன மாதிரியான திட்டத்தை வைத்திருக்கிறார்கள் என்றும் பார்த்தால் ஒன்றுமில்லை என்றுதான் சொல்லவேண்டும். இந்தியா என்பது ஒற்றை ஆட்சியின் கீழ் செயல்படக்கூடிய வகையில் இயல்பாக உருவான ஒற்றை அரசைக் கொண்ட தேசமில்லை. மாறாக, ஒவ்வொரு மாநில அரசுக்கும் அந்தந்த நிலப்பரப்பில் சட்டம் இயற்றும் அதிகாரம் அம்மாநில சட்டசபைக்கு இருக்கிறது. இதனை அரசியலமைப்புச் சட்டத்திலேயே உறுதிசெய்யப்பட்டு அதற்கான வழிவகைகளும் செய்யப்பட்டுள்ளன. ஆனால், சட்டத்தில் மாநில அரசுகளுக்கென்று உரிமைகள் இருக்கின்றபோது, முற்றிலுமாக மாநில உரிமைகளை மறுத்தே வருகிறது பாஜக அரசு. ஒரு கூட்டாட்சி அரசு உருவாக்குவதற்கு இரண்டு தேவைகள் அவசியமாகின்றன ஒன்றிய அரசினை உருவாக்குகிற அதிகாரம் பெற்ற மாநில அரசுகள், தங்களைப் பொறுத்தவரையில் தங்களுடைய நிலப்பரப்பிற்குட்பட்டு முழு சுதந்திரம் பெற்றவையாக இருக்க வேண்டும் ஒன்றுக்கும் மேற்பட்ட மாநில அரசுகளை பாதிக்கக்கூடிய ஒரு பொதுவான அதிகாரத்திற்கோ அல்லது பிரச்சனைக்கோ மட்டுமே ஒன்றிய அரசு கருத்துசொல்லவேண்டும். அதிலுமே கூட பெரும்பான்மையான மாநில அரசுகளின் கருத்துக்கும் ஒன்றிய அரசு மதிப்பளித்து கட்டுப்பட வேண்டும் ஆனால், இந்தியாவைப் பொறுத்தவரை கூட்டாட்சித் தத்துவம் என்பது மேலே குறிப்பிட்டவாறு அமையவில்லை. மாறாக பிரிட்டிஷ் ஏகாதிபத்தியத்திடம் இருந்து கற்றுக்கொண்டு, அதன் ஆதிக்க மனோபாவத்தில் இருந்தே இந்தியா, தன்னுடைய மாநில அரசுகளை ஒடுக்கும் முறையை உருவாக்கி அமல்படுத்தி வருகிறது. உலக அளவில் முதல் முறையாக உருவாக்கப்பட்ட கூட்டாட்சி அமெரிக்கா தான். அங்கே அந்த ஆட்சிமுறை எப்படி உருவாகி, இறுதி வடிவம் பெற்றது என்பதைத் தெளிவாகப் புரிந்துகொள்ளும் போது, இந்திய ஒன்றியத்தையும் நம்மால் எளிதாகப் புரிந்து கொள்ள முடியும் இந்தியாவில் ஆங்கிலேயர்கள் ஆதிக்கம் செலுத்தத் தொடங்கியபோது, அவர்கள் கைக்குள் முதலில் வந்த இடங்களாக சென்னை, பம்பாய், கல்கத்தா போன்ற பகுதிகள் என்றிருந்த போதிலும், அவர்கள் காலப்போக்கில் தங்களுக்கு உட்பட்ட பகுதிகளை நிர்வாக ரீதியாக ஒன்றாக்கி ஒற்றை மத்திய ஆதிக்கத்திலேயே வைத்துக் கொண்டனர். ஆனால் அமெரிக்கா அப்படி இல்லை. அங்கே அவர்கள் 13 நாடுகளை உருவாக்கினார்கள். அந்த 13 நாடுகளில் ஒருவருக்கொருவர் எவ்வித நிர்வாகத் தொடர்பும் இன்றி, தனித்தனியான அரசுகளாகவே இயங்கி வந்தன. வேடிக்கை என்னவென்றால், அந்த 13 காலனி நாடுகளில் வாழ்ந்தவர்களுமே ஒற்றை ஆங்கில மொழியையே பெரும்பாலும் பேசியவர்கள். அவர்களில் பெரும்பாலானோர் பிரட்டனிலிருந்து குடியேறியவர்கள். லண்டனில் இயங்கி வந்த ஆங்கிலேய அரசு, அவர்களிடம் இருந்து அதிகமான வரிகளை விதித்தபோது, அந்த 13 காலனிகளும் தாங்கள் சந்தித்த பொதுப் பிரச்சினையைப் ஒருவருக்கொருவர் இணைந்து பேசின. அவர்கள் அனைவரின் பிரச்சனையும் ஒரேமாதிரியாக இருப்பதாக உணர்ந்த அவர்கள், பிரதிநிதிகளை உருவாக்கி, மேற்கொண்டு விவாதிக்க ஓர் இடத்தில் கூடினர். அந்த அமைப்புதான் ‘பிரதிநிதித்துவ சபை’ என்று அழைக்கப்பட்டது. பிரிட்டனை எதிர்த்துப் போர் தொடுப்பது என்று அந்த பிரதிநிதித்துவ சபையில் ஒருமனதாகத் தீர்மானிக்கப்பட்டது. இந்தக் குழுவின் பெயரால்தான் பின்னர், ‘சுதந்திரப் பிரகடனம்’ என்கிற பெயரில் அமெரிக்க விடுதலையே அறிவிக்கப்பட்டது. இப்படி அவர்கள் 1776 ஆம் ஆண்டு ஜூலை மாதம் நான்காம் நாள் சுதந்திரப் பிரகடனம் செய்து, 13 காலனிகளும் 13 சுதந்திர நாடுகளின் தன்மையைப் பெற்றுவிட்டன. அதன்பிறகு, உலகெங்கிலும் நிலப்பரப்புத்துவ காலகட்டம் என்பது ஜனநாயகம் தொடங்குவதற்கான அடித்தளமாகவே இருந்திருக்கிறது. உற்பத்தி வளர்ச்சி வரும்போதுதான் சமூக வளர்ச்சியும் அடைந்திருக்கிறது. உற்பத்தி வளர்ச்சிக்கு தடையாக இருந்த பழைய மன்னர்களை வீழ்த்த, மொழி, இனம் போன்றவற்றின் உணர்வு தேவைப்பட்டிருக்கிறது. மொழி உணர்வால் ஒன்றுபட்டவர்கள் தனக்கான தேசிய அரசை அமைத்துக் கொண்டனர். அதன்மூலம் பெரும்பான்மையானவர்களின் அடையாளத்தைக் கொண்டிருக்காதவர்கள் வெறுக்கப்பட்டும், நாட்டைவிட்டு வெளியேற வைப்பதுமாக இருந்துவந்தது. உலகப் போர்களில் யூதர்கள் கொல்லப்பட்டும், அடித்துவிரட்டப்பட்டதும் இப்படியாக உற்பத்தியை முன்னிறுத்தி உருவாக்கப்பட்ட தேசிய அடையாளங்களால்தான். அதன்பிறகு, அதில் பாதிக்கப்பட்ட அதே யூதர்களால் முன்னெடுக்கப்பட்டு இன்று வரையிலும் தொடரப்பட்டுவரும் பாலஸ்தீன ஒடுக்குமுறையிலும் அதற்கு பெரும்பங்குண்டு. இந்தியாவைப் பொறுத்தவரை இப்படியானதொரு ஒற்றை மத, மொழி, இன அடையாளத்தை உருவாக்குவது எவருக்கும் சாத்தியமற்றதாகவே இருந்துவருகிறது. இத்தகைய சூழலில், அதனை எப்படியாவது இந்தியாவிலும் நிகழ்த்திவிட்டால், என்றைக்கும் அதிகாரத்தைத் தனதாக்கிக் கொள்வது எளிதாகிவிடும் என்று இந்துத்துவ கும்பல் ஏறத்தாழ நூறு ஆண்டுகளாகவே முயன்று வருகிறது. இந்தியா முழுவதும் வாழ்கிற மக்கள், ஒரே மொழி ஒரே கலாச்சாரத்தை பின்பற்றக்கூடிய மக்களாக இல்லாத சூழலில், தற்போது அதிகாரத்தில் இருக்கின்ற பாஜக அரசு, மொழி, இனம், கல்வி, கலாச்சாரம் உள்ளிட்டவற்றில் குழப்பத்தை ஏற்படுத்தி, பொய்யான அடையாளங்களை முன்னிறுத்தி, ஒட்டுமொத்த நாட்டையும் ஒடுக்குமுறை செய்வதற்கு ‘ஒரே நாடு ஒரே தேர்தல்’ உதவும் என்று நினைக்கிறார்கள். ஒரே நாடு ஒரே கல்வி  ஒரே நாடு ஒரே மொழி ஒரே நாடு ஒரே கலாச்சாரம் ஒரே நாடு ஒரே மதம் என்பதற்கு அடித்தளமாக ‘ஒரே நாடு ஒரே தேர்தல்’ என்பது ஒற்றை அதிகாரத்தை நோக்கி நம்மை இழுத்துக் கொண்டுசெல்வது, ஜனநாயக அரசை முற்றுமுழுவதுமாகவே பார்ப்பனியமயமாக்கவே உதவும். மாநிலங்களுக்கு ஓரளவுக்கேனும் அதிகாரம் இருந்ததால்தான், அந்தந்த மாநிலத்திற்கேற்ப சில முற்போக்கான அரசுகளால் பள்ளிக்கூடங்கள் கட்டப்பட்டன, மதிய உணவுத் திட்டமும் காலை உணவுத் திட்டமும் அறிமுகப்படுத்தப்பட்டன, மாணவர்களுக்கு பேருந்து வசதியும் மிதிவண்டியும் கணிணிகளும் வழங்கப்பட்டன, கல்லூரி படிக்கும் மாணவிகளுக்கு ஊக்கத்தொகை கொடுக்கப்பட்டன, மருத்துவக் கல்லூரிகளும் பொறியியல் கல்லூரிகளும் கலை மற்றும் அறிவியல் கல்லூரிளும் உருவாக்கப்பட்டன, பெண்களுக்கு இலவச பேருந்து வசதி வழங்கப்பட்டது. கிராமங்கள் தோறும் ஆரம்ப சுகாதார நிலையம், நகரங்களில் மருத்துவமனைகள், மாவட்டங்களில் தலைமை மருத்துவமனை, பொது விநியோகம் திட்டத்தின் மூலம் கிராமங்கள் தோறும் நியாய விலை கடை அமைத்து இலவச அரிசி கொடுப்பது, சாலை மேம்பாட்டு வசதி, அணைகள், விவசாயிகளுக்கு கடன் தள்ளுபடி, தொழில்துறை உருவாக்குவது, சாதி ஒழிப்புக்காக சமத்துவபுரம் அமைத்தல், சாதி மறுப்புத் திருமணம் செய்பவருக்கு ஊக்கத்தொகை அரசு வேலை, இருமொழிக் கொள்கை என எண்ணற்றத் திட்டங்கள் மாநில அதிகாரத்தின் கீழ் கொண்டுவரப்பட்டு செயல்பட்டு இருக்கிறது. இவற்றில் சிலப்பல குறைபாடுகளும் பிரச்சனைகளும் இருக்கலாம். ஆனால் இவ்வளவு திட்டங்களைக் கொண்டுவந்து அமல்படுத்தப்பட்டதன் நோக்கத்தையும், அதனால் பயன்பெற்றவர்களின் வாழ்க்கை முன்னேற்றத்தையும் நாம் குறைசொல்ல முடியாது.  மாநிலத்தின் தனிப்பிரச்சனைகளை அந்தந்த மாநிலத் தேர்தல்களில் விவாதமாக்கி, அதில் மக்களை ஈர்க்கும் கொள்கைகளை முன்வைப்பவர்களை வெற்றிபெறவைத்து, அவற்றுக்கான தீர்வுகள் அமல்படுத்துவதைப் பார்க்கிற மாநில ஜனநாயக முறையை ஒழித்துக்கட்டி, ‘ஒரே நாடு ஒரே தேர்தல்’ என்கிற முறையின் மூலமாக, ஒரு மாநிலத்திற்கு நேரடியாகத் தொடர்பே இல்லாத பிரச்சனைகளையெல்லாம் முன்வைத்து மட்டுமே பேசுகிற சூழலை உருவாக்குவதுதான் பாஜகவின் இமாலயத் திட்டம். மாநில சட்டசபைத் தேர்தலும் பாராளுமன்றத் தேர்தலும் எப்போதும் ஒரே நேரத்தில் நடைபெற்றால், அந்தந்த மாநிலப் பிரச்சனைகள் பேசப்படுவதைத் தாண்டி, பாராளுமன்றத் தேர்தலுக்கே முக்கியத்துவம் கொடுக்கப்பட்டுவிடும். பொதுவாகவே இந்தியாவில் இருக்கிற தேர்தல் அமைப்புமுறைகளைப் பொறுத்தவரையில், எந்தவொரு தொகுதியிலும் முதலிடத்தில் வரும் ஒரு வேட்பாளர் வெற்றியாளராக அறிவிக்கப்பட்ட அந்த நொடியில், மற்ற அனைவரின் வாக்குகளும் வீணாகத்தான் போகும். அதாவது நாடெங்கிலும் உள்ள அனைத்துத் தொகுதியிலும் இரண்டாவது இடத்தை ஒரு கட்சி பிடித்தாலும், 40% வாக்குகளைப் பெற்றாலும், ஒரேயொரு தொகுதியில் கூட அக்கட்சியால் வெற்றிபெறமுடியாது. அதனாலேயே வெற்றிபெறும் வாய்ப்புள்ள கட்சிக்கே வாக்களிப்போம் என்கிற மனநிலையை இந்த தேர்தல்முறை தொடர்ச்சியாக மக்கள் மனதில் பதியவைத்துக்கொண்டே இருக்கிறது. இந்த சூழலில், இந்தியாவின் அனைத்து தேர்தல்களும் ஒரே நேரத்தில் ஒன்றாக கட்டாயமாக நடத்தப்பட்டால், எல்லாவற்றிற்கும் சேர்த்து ஒரு கட்சிக்கே வாக்களித்தால், ஆட்சியதிகாரம் முழுமையாக ஒரு கட்சிக்கே கிடைத்து, மக்கள் பணியை ஆற்றமுடியும் என்கிற வாதம் முன்வைக்கப்படும். ஏற்கனவே பல மாநிலத் தேர்தல்களில், ஒன்றிய ஆட்சியைப் போலவே மாநிலத்திலும் அமைந்தால்தான் நிதிஒதுக்கீடு முழுமையாகக் கிடைக்கும் என்று பாஜக பிரச்சாரம் செய்துவருவதைப் பார்க்கமுடிகிறது. அத்துடன், ஏதோவொரு மாநிலத்தில் எந்தக் கட்சிக்கும் பெரும்பான்மை கிடைக்காமல் போனால், அங்கே யாராலும் ஆட்சியமைக்க முடியாத சூழல் உருவாகும். அந்த சூழலில் சில கட்சிகள் கூட்டணி அமைத்து ஆட்சியமைக்கலாம். ஆனால் அதுவும் சாத்தியமில்லாத சூழல் வரும்போதோ, அல்லது கூட்டணியில் மனமுறிவு ஏற்பட்டோ ஆட்சி கவிழலாம். அத்தகைய சூழலில் மறுதேர்தல் ஒன்றே தீர்வாக இருக்கமுடியும். ஆனால், இப்புதிய ‘ஒரே தேசம், ஒரே தேர்தல்’ என்கிற தேர்தல் முறைப்படி, அடுத்த பாராளுமன்றத் தேர்தலுக்கு மேலும் ஐந்தாண்டுகள் இருக்கும் சூழலில், மாநிலத்தில் ஆட்சி கவிழ்ந்தால், மாநிலத்தில் தேர்தல் நடத்தாமல், அடுத்த பாராளுமன்றம் வரையிலுமே மாநிலத்தில் குடியரசுத் தலைவர் ஆட்சியை அமல்படுத்திவிடக்கூடும். குடியரசுத் தலைவர் ஆட்சியென்றால், அது நிச்சயமாக ஒன்றிய அரசின் ஆட்சியன்றி வேறில்லை. ஆக, ஒன்றியத்தில் ஆட்சியதிகாரம் பெற்றிருக்கும் ஒரு கட்சியினால், டெப்பாசிட் கூட வாங்க முடியாத ஒரு மாநிலத்திலும் பின்வாசல் வழியாக ஆட்சியைப் பிடித்துவிடுவதற்காக வழிவகைகளை இப்புதிய சட்டம் கொடுத்துவிடுகிறது. ஆக, ‘ஒரே நாடு ஒரே தேர்தல்’ நடைமுறைப்படுத்துவதன் மூலம் மக்கள் அதிகாரம் அற்றவர்களாக மாறிவிடுவார்கள் . அதிகாரம் இல்லாத மக்கள் அடிமையாக்கப்படுவார்கள் அப்படிப்பட்ட ஒரு சூழலை உருவாக்கி, ஜனநாயகத்தையும், கூட்டாட்சித் தத்துவத்தையும் ஒட்டுமொத்தமாக அழித்துவிடுவதற்காகவே, பாஜக அரசு ‘ஒரே நாடு ஒரே தேர்தல்’ என்கிற சட்டத்தைக் கொண்டு வருகிறது. இதற்கு முன்னர், சிஏஏ, காஷ்மீரை இரண்டாக உடைக்கும் சட்டம், காஷ்மீர் சிறப்புரிமை நீக்கப்படும் சட்டம், பணமதிப்பிழப்பு, என ஒவ்வொரு சட்டமாகக் கொண்டுவந்து அரசியலமைப்புச் சட்டத்தைக் கொஞ்சம் கொஞ்சமாக அரித்துக்கொண்டிருந்த இந்த அரசு, தற்போது இந்த தேசத்தின் ஜனநாயகத்தையும் அரசியல் அமைப்புச் சட்டத்தையும் அம்பேத்கர் உள்ளிட்ட ஏராளமான நமது முன்னோர்கள் நமக்குப் போராடிப் பெற்றுத்தந்த மாநில மக்கள் உரிமைகளை இந்த ஒற்றைச் சட்டம் ஒரே பாய்ச்சலாக ஒட்டுமொத்தமாக பறித்துக்கொள்ள வந்திருக்கிறது. அதனால், என்ன பாடுபட்டாவது நாம் அனைவரும் ஒருங்கிணைந்து இதனை சட்டமாக்காமல் தடுத்தே ஆகவேண்டும். ”இந்திய விடுதலையின் விடியலுக்கு முன்னால் இருந்த இருள் சூழ்ந்த பொழுதில், நமது வழிகாட்டும் விளக்காக ஜவஹர்லால் நேரு தான் இருக்க வேண்டும் என்ற முடிவும், விடுதலையை நாம் சாதித்ததைத் தொடர்ந்து, இந்தியா பிரச்சினைக்குப் பின் பிரச்சனையை எதிர் கொள்ளும் போது, நமது நம்பிக்கையை உயர்த்திப் பிடிப்பவராகவும், நமது படைகளின் தளபதியாகவும் நேரு மட்டுமே இருக்க வேண்டும் என்பதும், அவருக்கு இருந்த தகுதிகளின் அடிப்படையில் தான் அவரை தேர்வு செய்தோம். நமது கடினமான வாழ்வின் கடைசி இரண்டு ஆண்டுகளில் இந்த நாட்டுக்காக நேரு எந்த அளவுக்கு உழைத்தார் என்பது என்னை விடவும் வேறு ஒருவரும் அறியார். அவர் சுமந்த பிரமாண்டமான பொறுப்புக்களாலும், அவர் வகித்த உயர்ந்த பதவி தந்த கவலைகளாலும், அந்தக் காலத்தின் போது, விரைவாக அவருக்கு வயதாகி விட்டதை நான் கண்டேன்.”  இந்த வார்த்தைகளை நேருவின் தீவிர ஆதரவாளரோ, நண்பரோ, உறவினரோ, அல்லது அவரை விட வயதில் குறைந்த யாரோ ஒருவர் சொல்லியிருக்கக்கூடும் என்று நீங்கள் நினைக்கலாம். ஆனால் இந்த வார்த்தைகளுக்குச் சொந்தக்காரர்  நேருவை விட 14ஆண்டுகள் வயதில் மூத்தவரான சர்தார் வல்லபாய் படேல். நேருவுக்கு எதிராக பல நேரங்களின் இன்றைய பிரதமர் தொடங்கி ’நேரு ஒவ்வாமை’ கொண்ட அத்தனை சங்பரிவாரத்தவர்களும் நேருவிற்கு எதிராக படேலை முன் நிறுத்தி உண்மைக்குப் புறம்பான பிரச்சாரம் செய்துவருகிறார்கள். படேலின் 150ஆவது ஆண்டுவிழாவில் கூட படேலை உயர்த்திப்பேசுவதற்காகவே நேருவை தாழ்த்திப்பேசும் நிகழ்வுகள் அறங்கேறின. ஆனால் உண்மை அதுவல்ல என்பதை அந்தக்காலத்தின் ஆவணங்கள் நமக்கு உணர்த்துகிறது. நேரு குறித்த நீண்ட உரையின் ஒரு பகுதியான இந்த வார்த்தைகள், படேல் தான் காலமாகும் ஓராண்டு முன்பாக 14 அக்டோபர் 1949ல் தன் அந்திம காலத்தில் பேசியவை. நேருவின் தேர்வும் – படேலின் இசைவும் 1947 இந்திய விடுதலைக்கு முன்பாக நடைபெற்ற காங்கிரஸ் கட்சியின் தலைவர் தேர்தல் மிக முக்கியமானது. அந்தத் தேர்தலில் தேர்வு செய்யப்படுகிறவர் தான் இந்தியாவின் முதல் பிரதமர் என்கிற நிலை இருந்தது. அன்றைய இந்தியாவின் 15 மாகானங்களில் 12 மாகனங்கள் படேலை தேர்வு செய்தனர். அந்த அளவிற்கு காங்கிரஸ் கட்சியை படேல் தன் கட்டுப்பாட்டில் வைத்திருந்தார். ஆனால் இந்திய நாட்டு மக்கள் மத்தியில் மட்டுமல்ல, உலகத் தலைவர்கள் மத்தியிலும் புகழ் மிக்க தலைவராக நேரு இருந்தார். அதோடு காந்தியடிகள் தனது தீவிர விசுவாசியான படேலுக்கு பதிலாக, தன்னிடம் பல இடங்களில் முரண்படும் நேருவை பிரதமராக தேர்வு செய்ய தனது விருப்பத்தை தெரிவித்தார். அதற்கு காந்தியடிகள் சொன்ன காரணம், “நேரு நவீன சிந்தனை கொண்டவர். உலகலாவிய அவரின் முற்போக்கு எண்ணம் கொண்ட பார்வை இந்தியாவின் எதிர்காலத்திற்கு உதவும்” என்று குறிப்பிட்டார். இறுதியில் காந்தியின் முடிவே காங்கிரஸ் முடிவானது. நேரு விடுதலை இந்தியாவின் முதல் பிரதமராக தேர்வு செய்யப்பட்டார். அதன் பின்னர் 1947 ஆகஸ்ட் 1 அன்று நேரு படேலுக்கு ஒரு கடிதம் எழுதினார். அதில் “ஓரளவு சம்பிரதாயங்கள் கடைபிடிக்கவேண்டும் என்பதன் அடிப்படையில் மத்திய அமைச்சரவையில் உங்களை சேர்த்துக் கொள்வதற்கான முறையான அழைப்பு விடுப்பதற்கான கடிதம் இது. இந்தக் கடிதத்திற்கு எந்தவித முக்கியத்துவமும் கிடையாது, ஏனெனில் நீங்கள் நம் அமைச்சரவையின் வலுவான தூண்.” என்று குறிப்பிட்டார். அதற்கு படேல், “எனது வாழ்வின் எஞ்சியுள்ள காலம் முழுவதும் உங்களுக்கு சேவை செய்ய விரும்புகிறேன். உங்களைப் போன்ற தியாகத்தை வேறு யாரும் செய்ததில்லை, நாட்டின் லட்சியத்தை நிறைவேற்ற அப்பழுக்கற்ற முழுமையான விசுவாசத்தை காட்டுவேன்.” என்று பதில் எழுதினார். இந்த இருவரைத் தான் இன்றைக்கு ஒருவருக்கு எதிராக ஒருவரை நிறுத்த முயற்சிக்கிறார்கள். எல்லோருக்கும் இடம் கொடுத்த நேரு அமைச்சரவை கருத்தியல் ரீதியில் படேலுக்கு நேருவிற்கு பல எதிர் முனைகள் இருந்தாலும், செயல்பாட்டில் ஒருவரை ஒருவர் விட்டுக்கொடுத்து எங்கும் நடந்துகொள்ளவில்லை. படேல் மட்டுமல்ல, எதிர்கட்சிகளாக இருந்தவர்களையும் கூட தன்னுடைய முதல் அமைச்சரவையில் இணைத்துக் கொண்டார் நேரு. தொடர்ந்து காங்கிரஸ் மற்றும் நேருவின் கொள்கைகளை விமர்சித்து வந்தவர் டாக்டர் பாபாசாஹேப் அம்பேத்கர். அதே போல் நேரு தன் காலம் முழுக்க விமர்சித்து வந்த இந்து மகாசபை அமைப்பின் அப்போதைய தலைவர் டாக்டர் ஷியாம்பிரசாத் முகர்ஜி. இந்த இருவருக்கும் தனது அமைச்சரவையில் இடம் கொடுத்தார் நேரு. அதற்கு நேரு சொன்ன காரணம், ”இருவரின் கல்வி மற்றும் அரசியல் அறிவுத்திறன் புதிய இந்தியாவிற்குத் தேவை” என்றார். அதோடு ”நாம் பெற்றுள்ள சுதந்திரம் காங்கிரஸுக்கானது மட்டுமல்ல, அனைத்து மக்களுக்குமானது” என்றார் நேரு. பல்வேறு கட்சிகளை சேர்ந்தவர்களுக்கும் தனது அமைச்சரவையில் இடம் கொடுக்க வேண்டும் என்று காங்கிரஸ் கட்சிக்குள்ளும் அவர் வாதிட்டார். நேரு வாரிசு அரசியலுக்கு வித்திட்டாரா “நேரு தனது குடும்பத்தை மட்டுமே அரசியல் வாரிசாக்கினார் என்றும், படேல் உள்ளிட்டவர்களையும் அவர்களது குடும்பத்தினரையும் திட்டமிட்டு அரசியலில் இருட்டடிப்பு செய்துவிட்டார்” என்றும் கூசாமல் இன்றும் தவறான விமர்சனங்களையும் முன்வைக்கிறார்கள். உண்மை என்ன என்றால் நேரு காலமாகும் வரை அவரது ஒரே மகளான இந்திரா நாடாளுமன்ற உறுப்பினராகக் கூட அவர் அனுமதிக்கவில்லை. ஆனால் அதே நேரத்தில் படேல் மறைவிற்குப் பிறகு அவரது மகள் மணிபென் படேலுக்கு 1952 முதல் தேர்தலிலேயே தெற்கு கைரா தொகுதியிலிருந்து போட்டியிட வாய்ப்பு கொடுத்து வெற்றி பெறச்செய்தார். அதே போல் 1957ல் ஆனந்த் நாடாளுமன்றத் தொகுதியிலும் 1964 மாநிலங்களவை உறுப்பினராகவும் காங்கிரஸ் சார்பில் தேர்வு செய்யப்பட்டார் மணிபென். அதோடு 1957 தொடங்கி 1964 வரை மணிபென் குஜராத் காங்கிரஸ் தலைவராகவும் இருந்தார். அதே போல் படேலின் மகன் தஹ்யாபாய் படேலும் 1957 முதல் 1973 வரை நாடாளுமன்ற உறுப்பினராக தொடர்ந்து பதவி வகித்தார். இதில் நகை முரண் என்னவென்றால் இன்றைக்கு படேலுக்காக கண்ணீர் வடிக்கும் ஆர்.எஸ்.எஸ். கார்ர்கள் தான், அன்றைக்கு படேல் வாரிசுகளான மணிபென்னும், தஹ்யாபாயும் நாடாளுமன்ற உறுப்பினர்களாக தேர்வு செய்யப்பட்ட போது, ஒவ்வொரு முறையும் கடுமையாக எதிர்தவர்களாக இருந்தார்கள். ஆனால் நேருவின் ஒரே மகள் இந்திராவோ 1964 நேரு மறைவிற்குப் பிறகே நாடாளுமன்ற உறுப்பினராக்கப்பட்டார். நேரு சந்தித்த தேர்தல்கள் நேருவை பிரதமராக தேர்வு செய்த காந்தியடிகள் 1948லேயே இந்துத்துவ தீவிரவாதிகளால் கொல்லப்பட்டுவிட்டார். நேருவின் அமைச்சரவையில் இருந்த மூத்த உறுப்பினரான படேல் 1950லேயே காலமாகிவிட்டார். ஆனால் இவர்களது மறைவிகுப் பின்னர் தான் நாட்டின் முதல் பொதுத் தேர்தல் நடைபெற்றது. பெரும்பாலும் எழுத்தறிவு இல்லாத, ஆனால் வயது வந்தோர் அனைவருக்கும் வாக்களிக்கும் முறையில் முதன் முதலாக அறிவிக்கப்பட்ட உலகின் மிகப்பெரும் ஜனநாயக நாடு, தனது முதல் தேர்தலை 1952ல் சந்தித்தது. இந்தத் தேர்தல் பிரச்சாரத்தில் காங்கிரஸ் கட்சிக்கு வாக்களிக்க வேண்டும் என்பதற்காக எதிர்கட்சிகளை தகாத வார்த்தைகளில் நேரு பேசவில்லை. உண்மைக்குப் புறப்பான செய்திகளை சொல்லி நேரு வாக்கு கேட்கவில்லை. அன்றைக்கு புதிய இந்தியாவின் முன் இருந்த பல்வேறு சவால்களை எளிய மக்கள் முன் வைத்தார். இந்தியாவின் வளர்ச்சிக்கு என்னென்ன செய்யலாம் என்று பேசினார். அதோடு மதவாதத்தால் பீடிக்கப்பட்டிருந்த பகுதிகளின் மத்தியில் மதவாதத்தில் உள்ள தீமைகளை முன்வைத்து பிரச்சாரம் செய்தார். இந்தப் பிரச்சாரத்தின் முடிவில் நடந்த தேர்தலில் தான் 490 இடங்களில் காங்கிரஸ் 364 இடங்களில் வெற்றி பெற்றது. அது முதல் தேர்தல் அதனால் தான் அவ்வளவு இடங்களை காங்கிரஸ் வென்றது என்று நினைக்கலாம். ஆனால் நேரு இருந்த காலத்தில் நடைபெற்ற 1957ல் தேர்தலில் 371 இடங்களும், 1962 தேர்தலில் 361 இடங்களையும் தொடர்ந்து காங்கிரஸ் வென்றது. இது முழுக்க முழுக்க நேரு என்கிற மனிதர் இந்தியா எனும் நாட்டை மதசார்பற்ற, ஜனநாயக நாடாக பாதுகாத்து நடத்திய உள்நாட்டுப் போராட்டத்திற்கு, நாட்டு மக்களிடம் நடத்திய உரையாடலுக்குக் கிடைத்த வெற்றி ஆகும். நேரு குறித்து நிறைவாக படேல் படேல் தனது மேற்கண்ட உரையின் நிறைவாக ”நேருவின் மாபெரும் மற்றும் அனைவரையும் விஞ்சி நிற்கும் ஆளுமை பற்றி இந்த சில வார்த்தைகளால் நிறைவு செய்வது வெளிப்படையாகவே இயலாத ஒன்று. அவரது பல்துறை திறம் மிக்க பாத்திரமும், சாதனைகளும் அவர் பற்றிய வரையறுப்பை உடன் மீறக்கூடியவை. சில நேரங்களில் அவருடைய சிந்தனைகள், எளிதில் அளக்க முடியாத ஓர் ஆழம் மிக்கவை. ஆனால் அவற்றுக்குள் எல்லாம் ஆழ்ந்திருப்பது, ஜாதி, சமயம், இனம் மற்றும் மத வேறுபாடின்றி அனைவருக்கும் அவரை பிரியமுடையவராக்கும் ஓர் வெளிப்படையான நேர்மையும், ஓர் இளைஞனின் நெஞ்சுரமும் தான். அவரது அறுபதாம் ஆண்டு வைர விழாவை முன்னிட்டு, சுதந்திர இந்தியாவின் இந்த விலை மதிப்பற்ற சொத்துக்கு நாம் மரியாதை செலுத்துவோம். இந்த நாட்டை முன்னேற்றுவதிலும், அவருடைய இலட்சியங்களை அடைவதற்கான முயற்சிகளிலும் அவர் பெரும், பெரும் வெற்றிகளை உறுதி செய்யட்டும்.” ஜவஹர் என்றால் ஆபரணம் என்று பொருள். ஆம் ஜவஹர்லால் நேரு நம் இந்திய நாட்டின் விலைமதிப்பில்லா ஆபரணம் தான். (இந்த சட்ட விரோத இடிப்பிற்கு இரண்டு நோக்கங்கள் உள்ளன: பழிவாங்குவது மற்றும் எச்சரிக்கை விடுப்பது. இது இஸ்லாமிய சமூகத்தினரை ஒன்று சேர விடாமலும், பேச விடாமலும், போராட விடாமலும், எல்லாவற்றுக்கும் மேலாக, மற்றவர்களின் கண்களுக்குத் தெரிவது போல இயல்பாக வாழ அனுமதி இல்லாமலும் அம்மக்களை வைத்திருப்பதற்கான எச்சரிக்கையே இது. ஓவியம்: தி போலிஸ் ப்ராஜெக்ட்.) பல ஆண்டுகால உழைப்பில் உருவான ஒரு வீடு  ஆஸ் முகமது என்பவர் வட இந்திய மாநிலமான ஹரியானாவின் நல்ஹர் கிராமத்தில் வசித்து வருபவர். 58 வயதான அவர், ஒரு தனியார் பாதுகாப்புப் பணியில் வேலைசெய்து வந்தவர். 1987-ல் சொந்தமாகவும் சுயமாகவும் கட்டிய வீட்டில் பல தசாப்தங்களாக வசித்து வந்தார். பதினைந்துக்கு பதினைந்து அடிக்கு மேல் இல்லாத அந்த வீடு, பல ஆண்டுகால கண்ணியமான உழைப்புக்கு ஒரு எளிமையும் உறுதியும் மிக்க ச்சான்றாக இருந்தது. அதில் அவரது வயதான தாய், மனைவி, நான்கு மகள்கள் மற்றும் இரண்டு மகன்கள் வாழ்ந்து வந்தனர். 2009-ல் காலமான அவரது தந்தையும் இதே வீட்டில்தான் வாழ்ந்தார். அந்த குடும்பமும் அவர்கள்து வீடும் மிகவும் எளிமையாக இருந்தாலும், அவர்கள் அமைதியும் பாதுகாப்பும் நிலையான தன்மையும் கொண்ட ஒரு வாழ்க்கையை அமைத்து வாழ்ந்துவந்தார்கள். ஒவ்வொரு காலையும், அருகிலுள்ள மருத்துவக் கல்லூரிக்கு முகமது வேலைக்குச் செல்வார். அந்த வளாகத்தின் வாயிலுக்கு வெளியே, அவரது மகன்கள் ஒரு தேநீர்க் கடையை நடத்தி வந்தனர். சுமார் இரண்டு ஆண்டுகளுக்கு முன்பு வரை, சிறிய அளவிலான வருமானமாக இருந்தபோதிலும், ஒப்பீட்டளவில் வசதியாகவும் செழிப்பாகவும் வாழ்ந்து வந்தது அக்குடும்பம். ஜூலை 31, 2023 அன்று, நல்ஹர் கிராமம் அமைந்துள்ள நூஹ் மாவட்டம் வழியாக பிரஜ்மண்டல் ஜலாபிஷேக் என்கிற பெயரிலான ஒரு யாத்திரை சென்றது. இந்த யாத்திரை, 2020 முதல் தீவிர வலதுசாரி இந்துத்துவ அமைப்பான விஸ்வ ஹிந்து பரிஷத்தால் தொடங்கப்பட்ட ஒரு வருடாந்திர இந்து மத ஊர்வலமாகும். மாநிலத்தின் ஒரே முஸ்லிம் பெரும்பான்மை மாவட்டத்தில் (இங்கு 79 சதவீதத்திற்கும் அதிகமானோர் முஸ்லிம்கள்) ‘புனித இந்து தளங்களை மீட்டெடுக்க’ இந்த யாத்திரை நடத்தப்பட்டது. வன்முறை ஏற்பட அதிக வாய்ப்புள்ளது என்று உளவுத்துறை அறிக்கைகள் சுட்டிக்காட்டிய போதிலும், இந்த ஊர்வலத்திற்கு அனுமதி வழங்கப்பட்டது. மற்றும் பஜ்ரங் தள் (மற்றொரு தீவிர வலதுசாரி இந்துத்துவ அமைப்பு) உறுப்பினர்களின் தலைமையில், ஆயுதங்களை ஏந்தியும், வெறுப்பை விதைக்கும் முழக்கங்களை எழுப்பியும் ஊர்வலம் நடைபெற்றது.  இது மத நம்பிக்கையைக் கொண்டாடும் நிகழ்வல்ல. இந்த மாதிரியான நிகழ்வுகள் இப்போது தொடர்ந்து நிறைய நடந்துகொண்டே இருப்பதைப் பார்க்கமுடிகிறது. இது இந்துக்களின் வலிமையைக் காட்டி, சிறுபான்மை சமூகங்களை, குறிப்பாக முஸ்லிம்களை அச்சுறுத்தவும், தூண்டிவிடவும் வடிவமைக்கப்பட்ட நிகழ்வாகும். பஜ்ரங் தள் அமைப்பைச் சேர்ந்த பசுப் பாதுகாவலராக அறியப்படும் மோனு மனேசர், முஸ்லிம்களுக்கு எதிரான கொடூரமான வன்முறைகளிலும் கடத்தல் மற்றும் கொலைகளிலும் ஈடுபட்டதாக குற்றஞ்சாட்டப்பட்டவர். அவரும் இந்த யாத்திரையில் பங்கேற்கப் போவதாக அறிவித்தது, பதற்றத்தை மேலும் அதிகரித்தது. பரவிய கலவரமும், கொல்லப்பட்ட இமாமும்  உள்ளூர் முஸ்லிம்கள் சிலர் இந்த யாத்திரை மீது கல்வீசித் தாக்கியதாகப் பரவிய செய்தியைத் தொடர்ந்து, மாவட்டம் முழுவதும் பல்வேறு நகரங்கள் மற்றும் கிராமங்களில் மோதல்கள் வெடித்தன என்று பின்னர் வெளியான உண்மையறியும் குழு அறிக்கைகள் தெரிவித்தன. குருகிராம் மற்றும் சோஹ்னா உள்ளிட்ட அண்டை பகுதிகளுக்கும் வன்முறை வேகமாகப் பரவியது. இந்தியாவின் முக்கிய வணிக மையங்களில் ஒன்றாகவும், தேசிய முதலீட்டுப் பகுதி என்றும் அறியப்படுகிற ஒரு பகுதியான குருகிராமில், ஒரு கும்பல் அஞ்சுமன் ஜாமா மஸ்ஜித்தைத் தாக்கியது. அதில், அந்த மசூதியின் துணை இமாமான 19 வயது முகமது சாத் கொல்லப்பட்டார்.  இப்பகுதியில் வன்முறையும் பல தீ வைப்பு சம்பவங்களும் நடைபெற்றதாக சொல்லப்படுகின்றன. நல்ஹர் கிராமம் நேரடியாக பாதிக்கப்படாமல் இருந்தபோதிலும், வன்முறையில் இருந்து அந்த கிராம முஸ்லிம் மக்கள் தப்பவில்லை. அதிகாரிகள் ஊரடங்கு உத்தரவைப் பிறப்பித்ததோடு, இணைய சேவைகளை முடக்கினர், மேலும் கலவரக்காரர்கள் என்று கூறப்படுபவர்களுக்கு எதிராக, முக்கியமாக முஸ்லிம்களின் சொத்துக்களைக் குறிவைத்து மாவட்டம் தழுவிய இடிப்பு நடவடிக்கையைத் தொடங்கினர். முன்னறிவிப்பின்றி இடிக்கப்பட்ட வீடு  ஆகஸ்ட் 4-ம் தேதி, முகமது வேலையில் இருந்தபோது,  அவரது மகன்களில் ஒருவரிடமிருந்து அவருக்கு ஒரு தொலைபேசி அழைப்பு வந்தது. புல்டோசர்களும் காவல்துறையினரும் கிராமத்திற்குள் நுழைந்துவிட்டதாகத் தகவல் கிடைத்தது. உடனே அவர் கிராமத்திற்கு விரைந்தார். ஆனால், அவர் வந்து சேர்வதற்குள், பல்லாண்டு கால உழைப்பின் பலனாக உருவாக்கப்பட்ட அவரது வீடு இடிக்கப்பட்டிருந்தது. இடிப்பு தொடங்குவதற்கு சில நிமிடங்களுக்கு முன்பு கதவில் ஒட்டப்பட்ட ஒரு காகிதத் துண்டறிக்கையைத் தவிர, அரசாங்கத்தின் இந்த நடவடிக்கை குறித்து குடும்பத்திற்கு எந்தவித முன் அறிவிப்பும் வழங்கப்படவில்லை.  “எந்தவித முன்னறிவிப்போ, விசாரணையோ நடைபெறவில்லை. மேல்முறையீடு செய்யவோப திலளிக்கவோ கூட எந்த வாய்ப்பும் தரப்படவில்லை” என்று முகமது கூறினார். அரை மணி நேரத்திற்குள், அந்த வீடு முற்றிலும் இடித்துத் தரைமட்டமாக்கப்பட்டது. அதே போல, முகமதுவின் மகன்கள் நடத்திவந்த தேநீர்க் கடையும் இடிக்கப்பட்டது. அதனுடன், குடும்பத்தின் வாழ்வாதாரம் பறிபோனது. ஒரு கோப்பை தேநீர் தயாரிக்கும் நேரத்திற்குள், நாற்பதாண்டுகளாக அந்த குடும்பம் கட்டியெழுப்பிய அனைத்தும் தரைமட்டமாக்கப்பட்டது. அரசின் விளக்கமும், புறக்கணிக்கப்பட்ட ஆதாரங்களும்  மாவட்ட நிர்வாகம் இந்த நடவடிக்கையை “சட்டவிரோதக் கட்டிடங்களை” அகற்றும் நோக்கில் நடத்தப்பட்ட ஒரு இயல்பான ஆக்கிரமிப்பு அகற்றும் நடவடிக்கையின் ஒரு பகுதி எனவும், அக்கட்டிடங்கள் வன்முறையில் ஈடுபட்டவர்களுடன் தொடர்புடையவை என்றும் குற்றம் சாட்டியது. பின் தேதியிட்டு, இடிப்புக்கு சற்றுமுன்னர் கொண்டுவந்து ஒட்டப்பட்ட அறிவிப்பு அறிக்கையில், கட்டுமான விதிகளை அந்தக் கட்டிடம் மீறியதாகவும், அதனால் அக்கட்டிடம் உடனடியாக அகற்றப்படும் என்றும் கூறப்பட்டிருந்தது.  ஆனால், முகமதுவின் வீட்டிற்கு இருபது ஆண்டுகளுக்கும் மேலாக மின்சார இணைப்பு வழங்கப்பட்டிருக்கிறது. அதற்கான கட்டணங்களையும் அவர்கள் தொடர்ந்து செலுத்தி வந்திருக்கின்றனர். அவர்களின் அதிகாரப்பூர்வ ஆவணங்களான குடும்ப அட்டை, ஆதார் மற்றும் பிறப்புச் சான்றிதழ்கள் போன்ற அனைத்தும் அதே முகவரியைக் கொண்டிருந்தன. “நாங்கள் ஒருபோதும் காவல் நிலையத்திற்கோ அல்லது அரசு அலுவலகத்திற்கோ செல்ல வேண்டியது கூட இருந்திருக்கவில்லை” என்று முகமது கூறினார்.  முகமதுவின் குடும்பம் மட்டுமல்லாமல், அரசின் இந்த சட்ட விரோத புல்டோசர் இடிப்பால் ஏராளமான பல குடும்பங்களும் சொந்த நாட்டிலேயே வீடற்றவர்களாக மாறியிருக்கின்றனர். வன்முறையைத் தொடர்ந்து நூஹ் மாவட்டம் முழுவதும் அதிக அளவிலான இடிப்பு நடவடிக்கைகளை அரசு தொடங்கியது. ஐந்து நாட்களில், நல்ஹர், புன்ஹானா, தௌரு மற்றும் நஜினா போன்ற நகரங்கள் மற்றும் கிராமங்கள் உட்பட, 37 இடங்களில் 71.1 ஏக்கர் பரப்பளவில் 1,200-க்கும் மேற்பட்ட வீடுகளும், வணிகக் கட்டிடங்களும் தரைமட்டமாக்கப்பட்டன. இவற்றில் மிகப்பெரும்பான்மையானவை முஸ்லிம்களுக்குச் சொந்தமானவை.  இந்தச் கட்டடங்கள் அரசு நிலத்தை ஆக்கிரமித்தோ அல்லது முறையான அனுமதி இல்லாமலோ கட்டப்பட்டவை என்றும், “சமூக விரோத நடவடிக்கைகளுக்கு” பயன்படுத்தப்பட்டு வந்ததாகவும் காவல்துறை கூறியது. இருப்பினும், இடிக்கப்பட்ட பல கட்டிடங்களுக்கு முறையான பட்டா இருந்ததாகவும், அவை தடைசெய்யப்பட்ட காட்டுப்பகுதியிலோ அல்லது அரசு நிலத்திலோ கட்டப்படவில்லை என்றும் ஆவணங்கள் சுட்டிக்காட்டின. நீதிமன்றத் தலையீடும், தொடர்ந்த துயரமும்  நூஹ் மாவட்டத்தில் உள்ள பல குடியிருப்பாளர்களுக்கும், புல்டோசர் இடிப்பு தொடங்குவதற்கு ஒரு மணி நேரத்திற்கு முன்புதான் நோட்டீஸ் வழங்கப்பட்டதாகவும், அதனால் பதிலளிக்கவோ அல்லது தங்கள் உடைமைகளை பாதுகாக்கவோ கூட நேரம் கிடைக்கவில்லை என்றும் கூறினர். (இடிப்புகளுக்கான உச்சநீதிமன்றத்தின் சமீபத்திய வழிகாட்டுதல்களின்படி, இடிப்பதற்கு குறைந்தது 15 நாட்களுக்கு முன்பு உரிமையாளர்களுக்கு நோட்டீஸ் வழங்கப்பட வேண்டும்.) ஆகஸ்ட் 7 அன்று, பஞ்சாப் மற்றும் ஹரியானா உயர் நீதிமன்றம் தலையிட்டு, இடிப்பு நடவடிக்கையை நிறுத்தியதுடன், நூஹ்வில் நடப்பது ‘ஓர் இன ஒழிப்பு நடவடிக்கையா?’ என்றும் கேள்வி எழுப்பியது.  இடிப்பு அறிவிப்புகள் வழங்குவது உள்ளிட்ட முறையான சட்ட நடைமுறைகள் பின்பற்றப்படாததையும் உயர் நீதிமன்றம் சுட்டிக்காட்டியது. மேலும், “சட்டம் மற்றும் ஒழுங்கின் பெயரால் ஒரு குறிப்பிட்ட சமூகத்தின் சொத்துக்கள் குறிவைக்கப்படுகின்றனவா?” என்றும் கேள்வி எழுப்பியது. நீதிமன்றத்தின் தலையீடு இந்த மீறலின் தீவிரத்தை ஒப்புக்கொள்வதாக இருந்தது, ஆனால் முகமது போன்ற குடும்பங்களுக்கு, சேதம் ஏற்கெனவே ஏற்பட்டுவிட்டது. அவர்கள் இழந்த வீட்டை எந்த நீதிமன்ற உத்தரவும் மீண்டும் கட்டிக் கொடுக்கவில்லை, இந்த இடிப்புகளுக்கெல்லாம் முன்னர், அவர்கள் வாழ்ந்த கிராமத்தில் அவர்களுக்கு இருந்த இயல்பான பாதுகாப்பையும் யாரும் திருப்பித் தரவில்லை. இவ்வளவு நடந்தபிற்கும், அந்தக் குடும்பத்தின் துன்பங்கள் எல்லாம் அப்போதுதான் தொடங்கியிருந்தன.  அதிர்ச்சியில் உறைந்துபோன முகமதுவின் மகன்களில் ஒருவர் மருத்துவமனையில் அனுமதிக்கப்பட வேண்டிய நிலையேற்பட்டது. குடும்பத்தின் மற்ற உறுப்பினர்களோ, இடிபாடுகளுக்கு அருகில் ஒரு தார்ப்பாய் விரித்து அதன் கீழ் தஞ்சம் புகுந்தனர். மின்சாரம், குடிநீர், பாதுகாப்பு, தனிமை என எதுவும் இன்றி, தங்கள் வாழ்க்கையின் சிதைவுகள் கண் முன்னே இருக்க, அவர்கள் வாழ்க்கையைத் தொடர்ந்தனர். கிட்டத்தட்ட இரண்டு மாதங்கள் இந்த நிலையில் அந்த குடும்பம் வாழ்ந்தது. செங்கற்களையும், உடைந்த ஓடுகளையும், தன் குடும்பத்தின் கடந்த காலத்தின் கடைசித் துண்டுகளையும் சேகரிக்க வேண்டிய நிலைக்குத் தள்ளப்பட்டார்.  “நாங்கள் செய்த தவறுதான் என்ன? நாங்கள் முஸ்லிம்களாக இருப்பதுதானா?” என்று அவர் கேட்டார். கூட்டுத் தண்டனையும், ஊடகங்களின் துரோகமும்  எந்தவித விசாரணையோ சரிபார்ப்போ இல்லாமல், அதிவேகமாக இடிப்புகள் மேற்கொள்ளப்பட்டிருக்கின்றன. சமீபத்தில் நாம் அடிக்கடி கேள்விப்படுகிற ஒரு பழக்கப்பட்ட வடிவத்தையே இந்த புல்டோசர் இடிப்பும் கொண்டிருக்கிறது. இது சட்டம் மற்றும் ஒழுங்குடன் சிறிதும் தொடர்பில்லாதது. மாறாக, இப்போது பொதுவெளியில் வழக்கமாகத் தூற்றப்படும் முஸ்லிம்களுக்கு வழங்கப்படும் ஒரு கூட்டுத் தண்டனையாகவே இது பார்க்கப்படுகிறது. 2014-ல் இந்து தேசியவாத பாரதிய ஜனதா கட்சி இந்தியாவில் ஆட்சிக்கு வந்ததிலிருந்து, இந்த சமூகத்திற்கான குடியுரிமையின் அடித்தளங்கள் வியத்தகு முறையில் நிலையற்றதாகிவிட்டன. அரசின் கொள்கைகள், கலாச்சாரத் தாக்குதல்கள் மற்றும் வெளிப்படையான வன்முறைகள் மூலம் தீவிரமான ஓரங்கட்டப்படுதலும் அதிகரித்துள்ளது.  அறிக்கை தாமதமும் அரசியல் அழுத்தங்களும்  2014-ல் இந்தியத் தொல்லியல் துறையால் நடத்தப்பட்ட கீழடி முதல் மற்றும் இரண்டாம் கட்ட அகழாய்வின் ஆய்வறிக்கையை ஒன்றிய அரசு வெளியிட வலியுறுத்தி, கடந்த ஒரு மாதத்திற்கும் மேலாகத் தமிழ்நாடு முழுவதும் பல்வேறு அமைப்புகளின் இயக்கங்களும், பெரும்பாலான அரசியல் கட்சிகளின் அறிக்கைகளும் வெளிவந்துள்ளன. அந்த ஆய்வை மேற்கொண்ட அமர்நாத் இராமகிருஷ்ணன், 2023-ல் அந்த அறிக்கையைத் தொல்லியல் துறையிடம் சமர்ப்பித்துவிட்டார். ஆனாலும், இரண்டு ஆண்டுகளாக அவ்வறிக்கையை வெளியிடாமல் காலம் தாழ்த்தினார்கள்.   நாடாளுமன்றத்தில் மதுரை மக்களவை உறுப்பினர் சு.வெங்கடேசன், “அவ்வறிக்கையை எப்போது வெளியிடுவீர்கள்?” என்று கேள்வி எழுப்பினார். அதற்கு அத்துறை அமைச்சர், “விரைவில் வெளியிடுவோம்” என்று உறுதியளித்தார். ஆண்டுக்கொருமுறை, நாடாளுமன்ற உறுப்பினர்கள் கேட்ட கேள்விகளுக்கான பணிகள் முடிவடைந்துவிட்டனவா அல்லது என்ன நிலையில் உள்ளன என்பது குறித்த தகவல்களை எல்லாத் துறை சார்ந்த அதிகாரிகளும் ஒவ்வொரு மாநிலத்திலும் உள்ள எம்.பி-க்களுக்கு விளக்க வேண்டும். அப்படி, இந்த ஆண்டின் தமிழ்நாட்டிற்கான கூட்டம் கடந்த மே 27 முதல் 29 வரை உதகையில் நடைபெற்றது. இரண்டு ஆண்டுகளாக அவ்வறிக்கை குறித்து எந்த சந்தேகமும் கேட்காத ஒன்றிய அரசு, உதகைக் கூட்டத்தில் சு. வெங்கடேசன் கேட்ட கேள்விக்குப் பதில் சொல்ல வேண்டும் என்பதற்காக, அக்கூட்டத்திற்கு ஒரு வாரம் முன்பாக, “கீழடி அறிக்கையில் மேலும் அறிவியல் ஆதாரம் வேண்டும். ஆகவே, அறிக்கையைத் திருத்தித் தாருங்கள்” என்று கூறி, அறிக்கை வெளியீட்டை மேலும் காலம் தாழ்த்தியது. ஆனால், அமர்நாத் இராமகிருஷ்ணன் அவ்வறிக்கையைத் திருத்துவதற்கு தேவையில்லை என்று கூறிவிட்டார்.  இதுவரையான தொல்லியல் துறை வரலாற்றில், அகழாய்வு செய்தவர் அளித்த அறிக்கையை அப்படியே வெளியிடுவதுதான் மரபு. அதில் விமர்சனக் கருத்துக்கள் இருந்தால், அது வெளிவந்த பின்பு கருத்து சொல்வார்களே தவிர, திருத்தம் கோரி வெளியிட மறுக்கும் போக்கு இருந்ததில்லை. ஆனால், இன்றைய ஆட்சியாளர்கள் இதிலும் தலையிடுவது ஏன்? அதற்கு நூற்றாண்டு கால வரலாறு இருக்கிறது. அவ்வரலாறு உண்மை  வரலாற்றை மறுக்கும் வரலாறு ஆகும். மறக்கப்பட்ட இந்திய வரலாறு  இந்திய மன்னர்களில் மரம் நட்டவர் யார்? சாலை போட்டவர் யார்? என்று கேட்டால், நாம் எல்லோரும் ஒரே குரலில் சொல்வோம், மாமன்னர் அசோகர் என்று. ஆனால், 19-ஆம் நூற்றாண்டின் தொடக்கத்தில் வாழ்ந்த இந்திய மக்களிடம் அசோகர் யார் என்று கேட்டால் யாருக்கும் தெரியாது. காரணம், மௌரிய அரசர்கள் குறித்தோ, நந்த வம்சம் குறித்தோ, குப்தர்கள் குறித்தோ யாரிடமும் அப்போது வரலாறு கிடையாது. ஏனெனில், நம்மிடம் முறைப்படியான வரலாற்றுப் பாடம் கிடையாது. இது வட இந்தியாவில் மட்டுமல்ல. 1895 வரை தஞ்சைப் பெரியகோவிலைக் கட்டியது யார் என்று அந்தக் கோவில் அருகில் குடியிருந்த மக்களுக்குக்கூடத் தெரியாது. யாரோ ”காடுவெட்டிச் சோழன்” கட்டியதாகவே சொல்லிக்கொண்டிருந்தார்கள். காரணம், தமிழ்நாட்டிலும் முறையான வரலாற்றுப் பாடமுறை கிடையாது.  தஞ்சைப் பெரிய கோவிலின் வரலாறு, அதே கோவிலின் சுவர்களில் கல்வெட்டுகளாக உள்ளது. 10-ஆம் நூற்றாண்டில் வெட்டப்பட்ட அக்கல்வெட்டுகளின் எழுத்துக்களைக் கூட படிக்கின்ற அளவு நம்மிடம் மொழியியல் பாடமுறை கிடையாது. ஜெர்மனியிலிருந்து வந்த கல்வெட்டு ஆய்வாளர்கள்தான் அக்கல்வெட்டுகளைப் படியெடுத்துக்கொண்டு போய் ஆய்வுசெய்து, முடிவாக இக்கோவிலின் வரலாற்றையும், அதைக் கட்டிய இராஜராஜன் குறித்தான தகவல்களையும் நமக்குச் சொன்னார்கள். இன்றைக்குச் சதய விழாவில், “இராஜராஜன் எங்கள் சாதிக்காரர்” என்று சுவரொட்டிகள் ஒட்டும் ஒருவர் கூட இப்பணியை நூறாண்டுகளுக்கு முன்பு செய்யவில்லை. இதுதான் நம்மிடம் இருந்த வரலாற்று அறிவு. வரலாற்றை எழுதும் தொடக்க கால முயற்சிகள்  இந்தியாவில் வங்காளத்தைத் தலைமையிடமாகக் கொண்டு செயல்பட்ட கிழக்கிந்திய கம்பெனி அரசு, 18-ஆம் நூற்றாண்டு முதல் இந்தியாவின் பெரும் பகுதியைத் தனது ஆளுகையின் கீழ் கொண்டுவந்தது. அக்காலத்தில், தங்கள் நிர்வாக வசதிக்காக இந்தியாவின் வரலாற்றை எழுத வேண்டிய தேவை அவர்களுக்கு இருந்தது. இந்தியர்கள் யார், இங்கிருந்த பூர்வகுடிகள் யார், இந்தியக் கலாச்சாரம் எங்கிருந்து தோன்றியது என்று எழுத வேண்டியிருந்தது. அதற்காக, அப்போது கொல்கத்தாவில் அவர்களின் உச்ச நீதிமன்ற நீதிபதியாகவும் மொழியியல் அறிஞராகவும் இருந்த வில்லியம் ஜோன்சிடம் இந்திய வரலாற்றை எழுதச் சொன்னார்கள். அப்போது அவருக்குக் கிடைத்த இந்தியாவின் பழமையான எழுத்துப் பிரதி, நான்கு ஆரிய வேதங்கள் ஆகும். அதை வைத்துக்கொண்டு, இந்தியாவின் பண்பாடு வேதப் பண்பாடு என்றும், இங்கு தோன்றிய நாகரிகம் வேதகால நாகரிகம் என்றும் அவர் முடிவுக்கு வந்துவிட்டார். அந்தக் காலத்தில் அகழாய்வு உள்ளிட்ட எந்த அறிவியல் சார்ந்த ஆய்வுகளும் நடைபெறவில்லை. இது 19-ஆம் நூற்றாண்டு வரை அப்படியே தொடர்ந்தது.  அதன் பின், 19-ஆம் நூற்றாண்டில் ஆய்வு செய்த வெள்ளையின அதிகாரிகள், இந்தியாவிற்கு வந்த வெளிநாட்டுப் பயணிகளான யுவான் சுவாங், பாகியான் போன்ற பயணிகளின் பயணக்குறிப்புகளை வைத்துக் கொண்டு, அதில் குறிப்பிடப்பட்டுள்ள பௌத்த நகரங்களைக் கண்டுபிடித்து, இந்தியாவில் பௌத்தப் பண்பாடும் நாகரிகமும் இருந்துள்ளது என்ற முடிவுக்கு வந்தார்கள். அப்போதும் இந்தியாவில் தொல்லியல் ஆய்வுகள் ஏதும் நடைபெறவில்லை. அதேபோல், இந்தப் பௌத்த இடங்களை ஆய்வு செய்து பிராமி எழுத்து வடிவங்களை வாசித்ததன் மூலமும், வெளிநாட்டவர் பயணக்குறிப்புகளின் மூலமும் அன்றைய ஆய்வாளர்கள் அசோகரைக் கண்டுபிடித்தார்கள்.  அப்போது பிராமி எழுத்து என்றால் அது அசோகர் காலத்துப் பாலி மொழியிலான பிராமி என்று நம்பிக்கொண்டிருக்கையில், 19-ஆம் நூற்றாண்டின் மத்தியிலேயே அவர்களுக்குத் தமிழ் பிராமி எழுத்துக்கள் இருக்கின்றன என்ற உண்மை தெரிகிறது. அதே காலகட்டத்தில், கால்டுவெல் எழுதிய “திராவிட மொழிகளின் ஒப்பிலக்கணம்” என்ற நூல் மூலம், சமஸ்கிருதத்திற்கு இணையாகத் தமிழ் என்ற ஒரு மொழி இருப்பதும், அதன் தனித்து இயங்கும் தன்மையும், சமஸ்கிருதத்திலிருந்து வேறுபட்ட அதன் பண்பாடும் தெரியவந்தன. சிந்துவெளி நாகரிகமும் புதிய திறப்புகளும்  இந்தக் காலத்தில், 1861-ஆம் ஆண்டு அலெக்சாண்டர் கன்னிங்ஹாம் தலைமையில் இந்தியத் தொல்லியல் துறை தொடங்கப்பட்டது. அதை ஒட்டித்தான் அகழாய்வுப் பணிகள் நடைபெறத் தொடங்கின. அந்த அகழாய்வுகளும் ஏற்கெனவே உள்ள பௌத்த நகரங்களை அகழாய்வு செய்யும் பணிகளாகவே இருந்தன. 1924-ல் சிந்துவெளித் தளம் கண்டுபிடிக்கப்பட்டாலும், 19-ஆம் நூற்றாண்டின் இறுதியிலேயே சிந்துவெளி இருந்த இடத்தை ஆய்வு செய்தவர்கள், அதன் மேட்டில் இருந்த பௌத்த விகாரங்களை வைத்துக்கொண்டு, இது மௌரிய அரசுக்கு முந்தைய நாகரிகமாக இருக்கலாம் என்றே சொல்லி வந்தார்கள். பௌத்தத்தை விட வேதகாலம் பழமையானது என்ற உரையாடல்களின் மூலம், வேதகாலமே இந்தியாவின் பழமையான பண்பாடு என்று 1924 வரை இந்தியா குறித்தான ஆய்வாளர்கள் நம்பி வந்தார்கள்.  1924-ல் ஜான் மார்ஷல் தலைமையிலான குழு, இன்றைய பாகிஸ்தானில் உள்ள சிந்துவெளிப் பகுதியைக் கண்டறிந்து, ஆண்டுக்கணக்கில் ஆய்வு செய்து, ஒரு புதிய உண்மையை உலகிற்கு அறிவித்தது. அந்த அறிவிப்பு, சிந்துவெளிப் பண்பாடு வேதகாலப் பண்பாட்டிற்கு முற்பட்டது என்றும், அது ஆரியர்கள் இந்தியாவிற்கு வரும் முன்பே செழித்திருந்தது என்றும் கூறியது. அது அந்த இடத்தில் மட்டும் இல்லாமல், வடக்கு மற்றும் மேற்கு இந்தியா முழுவதும் 13 லட்சம் சதுர கிலோமீட்டருக்குப் பரவி இருக்கும் என்றும், இந்தியாவின் பழமையான நாகரிகம் வேத நாகரிகம் அல்ல, அதற்கு முற்பட்ட சிந்துவெளி நாகரிகம் என்றும் அவர்கள் முடிவுக்கு வந்தார்கள். ஆனால், அம்மக்களின் வாரிசுகள் தற்போது எங்கிருக்கிறார்கள் என்ற முடிவுக்கு அவர்கள் அப்போது வரவில்லை. காரணம், அங்கு கிடைத்த எழுத்துக்களை வாசிக்க முடியவில்லை. இருந்தபோதும், கிடைத்த தரவுகளை வைத்துக்கொண்டு பெரும்பாலான ஆய்வாளர்கள், தென்னிந்தியாவில் உள்ள திராவிடப் பண்பாட்டோடு சிந்துவெளிப் பண்பாடு ஒத்துப்போகிறது என்றே சொல்லி வந்தார்கள். ஜவகர்லால் நேரு தன் மகள் இந்திராவிற்கு 1931-ல் சிறையிலிருந்து எழுதிய கடிதத்திலும் இதையே குறிப்பிடுகிறார். கீழடியின் முக்கியத்துவமும் ஒன்றிய அரசின் எதிர்வினையும்  இந்தச் சூழலில், 1947-ல் இந்தியா சுதந்திரம் பெறுகிறது. பழமையான நாகரிகம் என்று சொல்லப்பட்ட பெரும் பகுதி ஆய்வு நிலங்கள் பாகிஸ்தானுக்குள் சென்றன. அதன் பின், இந்தியத் தொல்லியல் துறை மண்டல அலுவலகங்கள் 5 இடங்களில் இந்தியாவில் தொடங்கப்படுகின்றன. 2000-ஆம் ஆண்டு வரை அதில் ஒரு அலுவலகம் கூடத் தென்னிந்தியாவில் இல்லை. அதனால், 60 ஆண்டுகளாகத் தென்னிந்தியாவில் இந்தியத் தொல்லியல் துறையால் குறிப்பிடத்தக்க அகழாய்வுப் பணிகளே நடக்கவில்லை. அதன் பிறகே மைசூரில் ஒரு மண்டல அலுவலகம் உருவாகிறது.  தமிழகத்தைச் சேர்ந்த அமர்நாத் இராமகிருஷ்ணன் ஒரு இளைஞராக ஹரப்பா நாகரிகம் என்று சொல்லப்படுகின்ற வட இந்தியாவில் உள்ள சிந்துவெளி நகரத்தில் 1996 முதல் பணியாற்றுகிறார். தென்னிந்தியாவில் தொல்லியல் துறையின் மண்டல அலுவலகம் வந்த பிறகு, அவர் தன் மாநிலத்தில் அகழாய்வுக்காக வைகை நதிக்கரையில் சில நகரங்களைத் தேடுகிறார். அவ்வாறு அவர் தேடிக் கண்டுபிடித்து, 2014-ஆம் ஆண்டு ஆய்வைத் தொடங்கிய இடம்தான் கீழடி. அதில் கிடைத்த தரவுகளை வைத்துக்கொண்டு, “தென்னிந்தியாவில் ஒரு ஹரப்பா நகரம்” என்று ஒரு கட்டுரையை ஆங்கில இதழ் ஒன்றில் எழுதுகிறார். அதன் பின், தனது ஆய்வின் மூலம் கிடைத்த பொருட்களை உலகம் முழுவதும் உள்ள பல்வேறு அறிவியல் நிறுவனங்களுக்கு அனுப்பி, அதன் காலத்தைக் கணக்கிட்டு, சுமார் கி.மு. 8-ஆம் நூற்றாண்டு என்ற முடிவுக்கு வருகிறார்.  இப்படி ஆய்வு செய்துகொண்டிருக்கும் போதே ஒன்றிய ஆட்சியாளர்களுக்குப் பதற்றம் தொற்றிக்கொள்கிறது. அமர்நாத் அவசர அவசரமாக இடமாற்றம் செய்யப்பட்டு, அவர் இடத்திற்கு வேறு ஒருவரை நியமிக்கிறது ஒன்றிய அரசு. அமர்நாத் அவர்களின் இரண்டு கட்ட அகழாய்விலேயே 5300-க்கும் மேற்பட்ட பொருட்கள் கிடைத்தன. ஆனால், அதற்குப் பின்பு வந்தவர், கீழடியில் மேற்கொண்டு ஆய்வு செய்ய ஒன்றுமில்லை என்று கூறி அந்த ஆய்வை மூடிவிட்டார். கீழடியின் முக்கியத்துவமும் வரலாற்று இணைப்பும்  தமிழகத்தில் நடைபெற்ற பல்வேறு மக்கள் இயக்கங்களின் விளைவாக, தமிழ்நாடு தொல்லியல் துறை அதற்குப் பிறகு பத்துக் கட்ட ஆய்வுகளைக் கீழடியில் நடத்தி அறிக்கைகளை வெளியிட்டுள்ளது. அதோடு, அதில் கிடைத்த பொருட்களை வைத்துக்கொண்டு கீழடியில் ஒரு பெரும் அருங்காட்சியகமே எழுப்பியுள்ளது. கீழடியில் கிடைத்த எழுத்துக்கள், இதுவரை படிக்கப்படாத சிந்துவெளி எழுத்துக்களோடு பல வகைகளில் ஒத்துப் போகின்றன.  இது ஒருபுறமிருக்க, நமது தமிழ் இலக்கியங்களான பட்டினப்பாலை, சிலப்பதிகாரம், மதுரைக்காஞ்சி உள்ளிட்டவை நகர நாகரிகத்தைப் பேசுகின்றன. ஆனால், அதை வைத்துக்கொண்டு மட்டும் தமிழரின் நகர்மயக் காலத்தைக் கணக்கிட முடியாது என்று உலகின் பல்வேறு தொல்லியல் அறிஞர்கள் மறுத்து வந்தார்கள். பழமையான தொல்லியல் நகரம் கிடைத்தால் தான் ஏற்றுக்கொள்வோம் என்று பல வட இந்திய ஆய்வாளர்களும் சொல்லி வந்தார்கள். தமிழர்கள் ஒரு அரைப் பழங்குடியின சமூகம் என்றே தங்கள் ஆய்விதழ்களில் எழுதி வந்தார்கள். தமிழ்நாட்டில் உள்ள பல பழமையான நகரங்கள் 2000 ஆண்டுகளுக்கும் மேலாக நகரமாகவே பயன்பாட்டில் உள்ளன. மக்கள் பயன்பாட்டில் உள்ள நகரங்களில் தொல்லியல் ஆய்வு செய்ய இயலாது. ஆனால், கீழடி தற்போது மக்கள் பயன்பாடு இல்லாமல் மண்மூடிய நகரமாக நமக்குக் கிடைத்துள்ளது. இந்த உண்மை, சிந்துவெளி நாகரிகத்தையும் தமிழகத்தையும் இணைக்கும் புள்ளியாக இருக்கிறது. சித்தாந்தப் போராட்டமும் அறிக்கையின் தேவையும்  இந்தியாவின் பழம்பெரும் நாகரிகம் திராவிட நாகரிகம்; அது ஆரியப் பண்பாட்டிற்கு முற்பட்டது; அதுவே இந்தியா முழுவதும் பரவி இருந்தது என்கிற கருத்திற்கு வலுசேர்க்கின்றன கீழடியில் கிடைக்கும் தரவுகள். இதைத் தமிழக அரசு தனது தொல்லியல் துறை மூலம் உறுதி செய்து, ஆதாரங்களை அடுக்கிக்கொண்டே வருகிறது. அத்தனையும் பெருமித அடிப்படையில் அல்லாமல், அறிவியல் பூர்வமாக வைக்கிறது. அதை உலகின் பல நாடுகளின் ஆய்வாளர்கள் அங்கீகரிக்கிறார்கள். ஆனால், இதுவரை இந்தியத் தொல்லியல் துறை இது குறித்துக் கள்ள மௌனம் காக்கிறது. அதோடு, அவர்களே செய்த முதல் இரண்டு கட்ட ஆய்வையும் வெளியிடாமல் காலம் தாழ்த்திக்கொண்டே போகிறது.  “இவர்கள் ஒத்துக்கொள்ளாவிட்டால் என்ன, அதான் உலகம் முழுக்க ஏற்கிறார்களே” என்று நம்மில் சிலர் கேட்கக்கூடும். உண்மைதான். தமிழ்நாடு அரசு தொல்லியல் துறையின் அறிக்கை இந்தியாவிற்கு வெளியே செல்லும். ஆனால், இந்தியாவிற்குள் தமிழகத்தைத் தாண்டி எங்கும் செல்லாது. இந்தியத் தொல்லியல் துறையின் அறிக்கைதான் இந்திய நாடு முழுவதற்கும் செல்லும் அதிகாரம் படைத்தது. அதற்காகத்தான் நாம் இந்தியத் தொல்லியல் துறையின் அறிக்கையைக் கேட்கிறோம்.  இதில் நடைபெறுவது இரு சித்தாந்தங்களுக்கு இடையிலான போராட்டம். அறிவியலுக்கும் நம்பிக்கைகளுக்கும் இடையில் நடைபெறும் யுத்தம். இன்றைக்கு மத்தியில் இருக்கும் ஆட்சியாளர்கள், தாங்கள் நம்பும் சித்தாந்தத்தையே ஆய்வுகளின் முடிவாக வெளியிட விரும்புகிறார்கள். அவர்கள் நம்பும் புராணங்களையே அறிவியல் என்று சொல்லிக் கொண்டிருக்கிறார்கள். ஆனால், உண்மை அவர்களுக்கு எதிராக இருக்கிறது. அந்த உண்மை அவர்களைச் சுடவும் செய்கிறது. கீழடி முடிவுகள் வர வர, ஒன்றிய ஆட்சியாளர்கள் இந்தியாவின் 12,000 ஆண்டுகால வரலாற்றை எழுதுவதற்கு அவசர அவசரமாக ஒரு குழுவை அமைத்தார்கள். பலரின் எதிர்ப்பிற்குப் பிறகு அக்குழுவை நிறுத்தி வைத்துள்ளார்கள். அந்தக் குழுவின் நோக்கம், மீண்டும் இந்தியாவின் பழமையான பண்பாடு வேதகாலப் பண்பாடுதான் என்ற அறிவியலுக்கு விரோதமான ஒன்றை நிறுவுவதே ஆகும். கீழடியின் அறிக்கை, அந்தப் போலி வரலாற்றை எழுதத் தடைக்கல்லாக இருக்கும் என்று அவர்கள் அஞ்சுகிறார்கள். அவர்களுடைய அச்சத்தைப் போக்குவதை விட, இந்த நாட்டுக்குத் தேவையானது உண்மை மட்டுமே. ஆகவே, கீழடி அறிக்கையை வெளியிடக் கோரும் கரங்களில் நமது கரங்களையும் இணைத்துக் கொள்வோம்.